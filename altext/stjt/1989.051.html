<html><title>1989&nbsp;&nbsp;nr. 51&nbsp;&nbsp;1. júní/ Lög um ráðstafanir vegna kjarasamninga.
 Þingskjal 1325, 111. löggjafarþing 499. mál: #A ráðstafanir vegna kjarasamninga #  (breyting ýmissa laga)</title>
<!-- A_499 M_l C_1325 R_9 T_1 V_51_1989 Þ_111 -->
<META DATE="1989-05-20-00-00">
<small>[prenta <a href="http://www.althingi.is/dba-bin/prentaups2.pl?lnr=/text/111/sgmllog/1989051.499.sgml">uppsett</a> í dálka]<br>
Hægt er að <a href="http://www.althingi.is/dba-bin/sendwp.pl?lnr=/text/111/lw/1989051.499">sækja Word Perfect</a> útgáfu af skjalinu, sjá upplýsingar um <a href="http://www.althingi.is/~wwwadm/wp-mime.html">uppsetningu</a> á Netscape fyrir Word Perfect skjöl.]</small><br> <br>
<i> Þingskjal 1325, 111. löggjafarþing <a HREF="/dba-bin/ferill.pl?ltg=111&mnr=499">499. mál</a>: ráðstafanir vegna kjarasamninga (breyting ýmissa laga).</i><br><em>Lög nr. 51 1. júní 1989.</em><hr><br><center><strong><font size="+2">Lög um ráðstafanir vegna kjarasamninga.</font></strong></center>
<br><a name=""><center>1. gr.</center><a name="">&nbsp;&nbsp;&nbsp;&nbsp;&nbsp;Stjórn deildar fyrir frystar afurðir í Verðjöfnunarsjóði fiskiðnaðarins er heimilt, til viðbótar við lántöku skv. <a href="/altext/stjt/1989.009.html">1. gr. l. nr. 9 2. mars 1989</a>, að taka lán hjá Seðlabanka Íslands eða fyrir milligöngu hans að fjárhæð allt að 400 milljónum króna eða jafnvirði þeirrar fjárhæðar í erlendri mynt. Fjármálaráðherra er heimilt, fyrir hönd ríkissjóðs, að takast á hendur sjálfskuldarábyrgð vegna endurgreiðslu láns þessa.<br>
<a name="">&nbsp;&nbsp;&nbsp;&nbsp;&nbsp;Af andvirði láns skv. 1. mgr. skal allt að 350 milljónum króna varið til greiðslu verðbóta á freðfisk en allt að 50 milljónum króna af andvirði þess skal varið til greiðslu verðbóta á hörpudisk. Við ákvörðun verðbóta skal fylgt ákvæðum <a href="/altext/stjtnr.html#1969072">laga nr. 72 28. maí 1969</a>, með síðari breytingum, en sérstakt tillit skal þó tekið til afkomu viðkomandi vinnslugreina.<br>
<a name="">&nbsp;&nbsp;&nbsp;&nbsp;&nbsp;Lán skv. 1. mgr. þessarar greinar skal undanþegið stimpilgjaldi. Skal það endurgreitt af tekjum Verðjöfnunarsjóðs af viðkomandi afurðum á næstu þremur árum eftir að það er tekið. Það sem þá kann að vera ógreitt fellur á ríkissjóð.<br>
<br><a name=""><center>2. gr.</center><a name="">&nbsp;&nbsp;&nbsp;&nbsp;&nbsp;Í stað orðanna 31. desember 1989 í 4. mgr. <a href="/altext/stjtnr.html#1988010?g22">22. gr. laga nr. 10/1988</a>, um ráðstafanir í ríkisfjármálum og lánsfjármálum á árinu 1988, sbr. <a href="/altext/stjt/1988.101.html">2. gr. laga nr. 101/1988</a>, komi: 1. júní 1989.<br>
<br><a name=""><center>3. gr.</center><a name="">&nbsp;&nbsp;&nbsp;&nbsp;&nbsp;Í stað 2,2% í 1. mgr. <a href="/altext/stjt/1988.100.html">6. gr. laga nr. 100/1988</a>, um sérstakan skatt á verslunar- og skrifstofuhúsnæði, komi: 1,5%.<br>
<br><a name=""><center>4. gr.</center><a name="">&nbsp;&nbsp;&nbsp;&nbsp;&nbsp;Frá 1. september 1989 falli eftirtalin tollskrárnúmer brott úr A-lið <a href="/altext/stjtnr.html#1987097?g3">3. gr. laga nr. 97/1987</a>, um vörugjald, sbr. <a href="/altext/stjt/1988.095.html">1. gr. l. nr. 95/1988</a>:<br>
<a name="">&nbsp;&nbsp;&nbsp;&nbsp;&nbsp;<br>
<a name="">&nbsp;&nbsp;&nbsp;&nbsp;&nbsp; Tölur voru settar í Gutenberg, sjá upplímingur, þskj. 1314. <br>
<br><a name=""><center>5. gr.</center><a name="">&nbsp;&nbsp;&nbsp;&nbsp;&nbsp;Í stað 3% í 1. mgr. <a href="/altext/stjtnr.html#1980078?g1">1. gr. laga nr. 78/1980</a>, um jöfnunargjald, komi: 5%.<br>
<br><a name=""><center>6. gr.</center><a name="">&nbsp;&nbsp;&nbsp;&nbsp;&nbsp;Við <a href="/altext/stjtnr.html#1981064?g22">22. gr. laga um atvinnuleysistryggingar, nr. 64/1981</a>, bætist ný málsgrein er verði 3. mgr. og hljóði svo:<br>
<a name="">&nbsp;&nbsp;&nbsp;&nbsp;&nbsp;Til að bregðast við langvarandi og verulegu almennu eða staðbundnu atvinnuleysi er stjórn sjóðsins heimilt að lengja bótatímabil skv. 2. mgr. í 260 daga áður en viðkomandi bótaþegi fellur af bótum næstu 16 vikur. Heimild þessari skal stjórnin beita almennt eða staðbundið miðað við aðstæður á hverjum stað fyrir sig.<br>
<br><a name=""><center>7. gr.</center><a name="">&nbsp;&nbsp;&nbsp;&nbsp;&nbsp;Ný 40. gr. komi í <a href="/altext/stjtnr.html#1981064">lög um atvinnuleysistryggingar, nr. 64/1981</a>, og númer síðari greina breytist til samræmis. Greinin hljóði svo:<br>
<a name="">&nbsp;&nbsp;&nbsp;&nbsp;&nbsp;Atvinnuleysistryggingasjóður skal tryggja launafólki fyrirtækja, sem verða gjaldþrota, rétt til greiðslu atvinnuleysisbóta þann tíma sem það er án atvinnu á uppsagnarfresti meðan það bíður eftir endanlegu uppgjöri á launakröfum sínum samkvæmt <a href="/altext/stjtnr.html#1985023">lögum nr. 23/1985</a>, um ríkisábyrgð á launum.<br>
<br><a name=""><center>8. gr.</center><a name="">&nbsp;&nbsp;&nbsp;&nbsp;&nbsp;<a href="/altext/stjtnr.html#1985023?g10">10. gr. laga nr. 23 28. maí 1985</a>, um ríkisábyrgð á launum, orðist svo:<br>
<a name="">&nbsp;&nbsp;&nbsp;&nbsp;&nbsp;Hafi krafa samkvæmt lögum þessum á hendur ríkissjóði verið framseld glatast réttur til greiðslu hennar úr ríkissjóði. Þetta á þó ekki við ef krafan hefur verið framseld stéttarfélagi launþegans eftir að skiptameðferð á búi vinnuveitandans hófst né heldur ef krafan hefur verið að fullu eða að hluta til framseld Atvinnuleysistryggingasjóði.<br>
<br><a name=""><center>9. gr.</center><a name="">&nbsp;&nbsp;&nbsp;&nbsp;&nbsp;Við <a href="/altext/stjtnr.html#1981075?g81">81. gr. laga nr. 75/1981</a>, um tekjuskatt og eignarskatt, með síðari breytingum, bætist ný málsgrein er orðast svo:<br>
<a name="">&nbsp;&nbsp;&nbsp;&nbsp;&nbsp;Á sama hátt skal við álagningu eignarskatts skipta eignarskattsstofni eftirlifandi maka sem situr í óskiptu búi og reikna eignarskatt hans eins og hjá hjónum væri næstu fimm ár eftir lát maka.<br>
<br><a name=""><center>10. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi. Ákvæði 3. gr. og 9. gr. skulu koma til framkvæmda við álagningu opinberra gjalda á árinu 1989.<br>
<br><center><b>Ákvæði til bráðabirgða.</b></center><a name="">&nbsp;&nbsp;&nbsp;&nbsp;&nbsp;Við gildistöku laga þessara er fjármálaráðherra heimilt að fella niður vörugjald og jöfnunargjald á aðföngum til fiskeldis- og loðdýraræktar.<br><br><center><em>Samþykkt á Alþingi 20. maí 1989.</em></center></html>
