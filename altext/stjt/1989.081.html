<html><title>1989&nbsp;&nbsp;nr. 81&nbsp;&nbsp;1. júní/ Lög um breytingu á lögum um loftferðir, nr. 34/1964.
 Þingskjal 1309, 111. löggjafarþing 439. mál: #A loftferðir #  (vinnuumhverfi áhafna)</title>
<!-- A_439 M_l C_1309 R_9 T_1 V_81_1989 Þ_111 -->
<META DATE="1989-05-19-00-00">
<small>[prenta <a href="http://www.althingi.is/dba-bin/prentaups2.pl?lnr=/text/111/sgmllog/1989081.439.sgml">uppsett</a> í dálka]<br>
Hægt er að <a href="http://www.althingi.is/dba-bin/sendwp.pl?lnr=/text/111/lw/1989081.439">sækja Word Perfect</a> útgáfu af skjalinu, sjá upplýsingar um <a href="http://www.althingi.is/~wwwadm/wp-mime.html">uppsetningu</a> á Netscape fyrir Word Perfect skjöl.]</small><br> <br>
<i> Þingskjal 1309, 111. löggjafarþing <a HREF="/dba-bin/ferill.pl?ltg=111&mnr=439">439. mál</a>: loftferðir (vinnuumhverfi áhafna).</i><br><em>Lög nr. 81 1. júní 1989.</em><hr><br><center><strong><font size="+2"><a href="/altext/stjtnr.html#1964034">Lög um breytingu á lögum um loftferðir, nr. 34/1964</a>.</font></strong></center>
<br><a name=""><center>1. gr.</center><a name="">&nbsp;&nbsp;&nbsp;&nbsp;&nbsp;Á eftir V. kafla laganna kemur nýr kafli, V. kafli A, Vinnuumhverfi áhafna loftfara, með átta greinum, 54. gr. A–H, svohljóðandi:<br>
<br><center><b>V. KAFLI A</b></center><center><b>Vinnuumhverfi áhafna loftfara.</b></center>
<a name="">&nbsp;&nbsp;&nbsp;&nbsp;&nbsp;a. (54. gr. A)<br><a name="">&nbsp;&nbsp;&nbsp;&nbsp;&nbsp;Ákvæði þessa kafla gilda um alla starfsemi sem áhöfn loftfars vinnur fyrir flugrekanda.<br><a name="">&nbsp;&nbsp;&nbsp;&nbsp;&nbsp;Flugrekandi er sá sem fengið hefur leyfi samgönguráðherra til loftferðastarfsemi í samræmi við ákvæði laga þessara.<br><a name="">&nbsp;&nbsp;&nbsp;&nbsp;&nbsp;Með ákvæðum þessa kafla er leitast við að
<dl compact>
<dt><a name="">a.</dt><dd>tryggja öruggt og heilsusamlegt vinnuumhverfi,</dd>
<dt><a name="">b.</dt><dd>tryggja að flugrekendur og áhafnir geti sjálf í sameiningu leyst öryggis- og heilbrigðisvandamál um borð í loftförum.</dd></dl><a name="">&nbsp;&nbsp;&nbsp;&nbsp;&nbsp;<br><a name="">&nbsp;&nbsp;&nbsp;&nbsp;&nbsp;b. (54. gr. B)<br><a name="">&nbsp;&nbsp;&nbsp;&nbsp;&nbsp;Flugrekandi skal stuðla að góðum aðbúnaði, hollustuháttum og öryggi um borð í loftförum og að virkt eftirlit sé með því að vinnuumhverfi þar fullnægi settum kröfum.<br><a name="">&nbsp;&nbsp;&nbsp;&nbsp;&nbsp;<br><a name="">&nbsp;&nbsp;&nbsp;&nbsp;&nbsp;c. (54. gr. C)<br><a name="">&nbsp;&nbsp;&nbsp;&nbsp;&nbsp;Hjá flugrekanda, þar sem starfa einn til fjórir flugverjar, skulu úrbætur á vinnuumhverfi gerðar í nánu samstarfi flugrekanda og áhafna.<br><a name="">&nbsp;&nbsp;&nbsp;&nbsp;&nbsp;<br><a name="">&nbsp;&nbsp;&nbsp;&nbsp;&nbsp;d. (54. gr. D)<br><a name="">&nbsp;&nbsp;&nbsp;&nbsp;&nbsp;Hjá flugrekanda, þar sem starfa fimm flugverjar eða fleiri, skulu starfsmenn tilnefna einn öryggistrúnaðarmann fyrir hverja tegund loftfara eða annað afmarkað vinnusvæði til að vera fulltrúi sinn í málum sem varða vinnuumhverfi um borð í loftförum.<br><a name="">&nbsp;&nbsp;&nbsp;&nbsp;&nbsp;Atvinnurekandi ber kostnað vegna starfs öryggistrúnaðarmanns og bætir honum tekjutap sem af því kann að hljótast.<br><a name="">&nbsp;&nbsp;&nbsp;&nbsp;&nbsp;Öryggistrúnaðarmenn njóta þeirrar verndar sem ákveðin er í <a href="/altext/stjtnr.html#1936080?g11">11. gr. laga nr. 80/1936</a>, um stéttarfélög og vinnudeilur.<br><a name="">&nbsp;&nbsp;&nbsp;&nbsp;&nbsp;<br><a name="">&nbsp;&nbsp;&nbsp;&nbsp;&nbsp;e. (54. gr. E)<br><a name="">&nbsp;&nbsp;&nbsp;&nbsp;&nbsp;Hjá flugrekanda, þar sem starfa fimm flugverjar eða fleiri, skal stofna öryggisnefnd.<br><a name="">&nbsp;&nbsp;&nbsp;&nbsp;&nbsp;Í öryggisnefnd eiga sæti tveir fulltrúar starfsmanna og tveir fulltrúar flugrekanda.<br><a name="">&nbsp;&nbsp;&nbsp;&nbsp;&nbsp;Öryggisnefndin skipuleggur aðgerðir varðandi bætt vinnuumhverfi um borð í loftförum og annast fræðslu starfsmanna um þessi efni.<br><a name="">&nbsp;&nbsp;&nbsp;&nbsp;&nbsp;<br><a name="">&nbsp;&nbsp;&nbsp;&nbsp;&nbsp;f. (54. gr. F)<br><a name="">&nbsp;&nbsp;&nbsp;&nbsp;&nbsp;Þegar starfsmenn flugmálastjórnar koma í eftirlitsferðir í fyrirtæki skulu þeir hafa samband við hlutaðeigandi öryggistrúnaðarmann og fulltrúa í öryggisnefnd. Þeim aðilum skal auðvelda svo sem kostur er að leggja mál fyrir flugmálastjórn.<br><a name="">&nbsp;&nbsp;&nbsp;&nbsp;&nbsp;<br><a name="">&nbsp;&nbsp;&nbsp;&nbsp;&nbsp;g. (54. gr. G)<br><a name="">&nbsp;&nbsp;&nbsp;&nbsp;&nbsp;Samgönguráðherra setur nánari reglur um skipulag og framkvæmd ráðstafana er miða að auknu öryggi og bættum aðbúnaði og hollustuháttum um borð í loftförum, svo sem um stofnun samstarfshópa og öryggisnefnda, um verkefni þeirra og um daglega stjórn þeirrar starfsemi er lýtur að auknu öryggi og bættu vinnuumhverfi.<br><a name="">&nbsp;&nbsp;&nbsp;&nbsp;&nbsp;<br><a name="">&nbsp;&nbsp;&nbsp;&nbsp;&nbsp;h. (54. gr. H)<br><a name="">&nbsp;&nbsp;&nbsp;&nbsp;&nbsp;Samgönguráðherra skipar vinnuverndarráð fyrir flugstarfsemi til fjögurra ára í senn.<br><a name="">&nbsp;&nbsp;&nbsp;&nbsp;&nbsp;Verkefni ráðsins skal vera:
<dl compact>
<dt><a name="">1.</dt><dd>Að vera ráðgefandi fyrir ráðherra og flugmálastjóra í málum varðandi vinnuumhverfi um borð í loftförum.</dd>
<dt><a name="">2.</dt><dd>Að gera tillögur og veita umsagnir um nýjar reglur eða breytingu á eldri reglum um vinnuumhverfi um borð í loftförum.</dd>
<dt><a name="">3.</dt><dd>Að fjalla um einstök mál, sem ráðherra eða flugmálastjóri leggja fyrir það, og eiga frumkvæði að málum sem hafa áhrif á vinnuumhverfi áhafna.</dd></dl><a name="">&nbsp;&nbsp;&nbsp;&nbsp;&nbsp;Flugmálastjórn skal sjá um að þegar nauðsyn krefur standi ráðinu til boða sérfræðileg aðstoð.<br><a name="">&nbsp;&nbsp;&nbsp;&nbsp;&nbsp;Vinnuverndarráðið er skipað fjórum fulltrúum frá áhöfnum og fjórum fulltrúum frá flugrekendum. Ráðherra skipar formann án tilnefningar. Varamenn eru skipaðir á sama hátt. Flugmálastjóri eða fulltrúi hans situr fundi ráðsins ásamt þeim starfsmönnum flugmálastjórnar, sem hann telur ástæðu til eða ráðið óskar eftir, með málfrelsi og tillögurétti.<br><a name="">&nbsp;&nbsp;&nbsp;&nbsp;&nbsp;Ráðherra setur nánari reglur um starfsemi ráðsins.<br><a name=""><center>2. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi.<br>
<br><center><em>Samþykkt á Alþingi 19. maí 1989.</em></center></html>
