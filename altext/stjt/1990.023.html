<html><title>1990&nbsp;&nbsp;nr. 23&nbsp;&nbsp;8. maí/ Lög um Námsgagnastofnun.
 Þingskjal 1035, 112. löggjafarþing 167. mál: #A Námsgagnastofnun #  (heildarlög)</title>
<!-- A_167 M_l C_1035 R_9 T_1 V_23_1990 Þ_112 -->
<META DATE="1990-04-25-00-00">
<small>[prenta <a href="http://www.althingi.is/dba-bin/prentaups2.pl?lnr=/text/112/sgmllog/1990023.167.sgml">uppsett</a> í dálka]<br>
Hægt er að <a href="http://www.althingi.is/dba-bin/sendwp.pl?lnr=/text/112/lw/1990023.167">sækja Word Perfect</a> útgáfu af skjalinu, sjá upplýsingar um <a href="http://www.althingi.is/~wwwadm/wp-mime.html">uppsetningu</a> á Netscape fyrir Word Perfect skjöl.]</small><br> <br>
<i> Þingskjal 1035, 112. löggjafarþing <a HREF="/dba-bin/ferill.pl?ltg=112&mnr=167">167. mál</a>: Námsgagnastofnun (heildarlög).</i><br><em>Lög nr. 23 8. maí 1990.</em><hr><br><center><strong><font size="+2">Lög um Námsgagnastofnun.</font></strong></center>
<br><a name=""><center>1. gr.</center>
<a name="">&nbsp;&nbsp;&nbsp;&nbsp;&nbsp;Hlutverk Námsgagnastofnunar er að sjá grunnskólum fyrir sem bestum náms- og kennslugögnum sem eru í samræmi við uppeldis- og kennslufræðileg markmið laga um grunnskóla og aðalnámsskrár.<br>
<a name="">&nbsp;&nbsp;&nbsp;&nbsp;&nbsp;Heimilt er að fela Námsgagnastofnun að annast verkefni, hliðstæð þeim sem tilgreind eru í lögum þessum, fyrir tónlistarskóla og framhaldsskóla.<br>
<a name="">&nbsp;&nbsp;&nbsp;&nbsp;&nbsp;Stofnunin skal hafa samstarf við þá aðila sem vinna að stefnumörkun, rannsóknum og þróunarverkefnum í skólastarfi og menntun kennara.<br>
<a name="">&nbsp;&nbsp;&nbsp;&nbsp;&nbsp;Námsgagnastofnun heyrir undir menntamálaráðuneytið.<br>
<br><a name=""><center>2. gr.</center>
<a name="">&nbsp;&nbsp;&nbsp;&nbsp;&nbsp;Menntamálaráðherra skipar til þriggja ára í senn sjö manna námsgagnastjórn og jafnmarga til vara:
<dl compact>
<dt><a name="">a.</dt><dd>einn fulltrúa tilnefndan af Félagi skólastjóra og yfirkennara,</dd>
<dt><a name="">b.</dt><dd>tvo fulltrúa tilnefnda af Kennarasambandi Íslands og skulu þeir starfa á grunnskólastigi,</dd>
<dt><a name="">c.</dt><dd>einn fulltrúa tilnefndan af Hinu íslenska kennarafélagi og skal hann starfa á framhaldsskólastigi,</dd>
<dt><a name="">d.</dt><dd>einn fulltrúa tilnefndan af Kennaraháskóla Íslands,</dd>
<dt><a name="">e.</dt><dd>einn fulltrúa tilnefndan af fræðslustjórum,</dd>
<dt><a name="">f.</dt><dd>einn fulltrúa tilnefndan af menntamálaráðherra.</dd></dl>
<a name="">&nbsp;&nbsp;&nbsp;&nbsp;&nbsp;Menntamálaráðherra skipar formann og varaformann úr hópi stjórnarmanna og ákveður laun stjórnarinnar.<br>
<a name="">&nbsp;&nbsp;&nbsp;&nbsp;&nbsp;Landssamtökum foreldrafélaga er heimilt að tilnefna áheyrnarfulltrúa með málfrelsi og tillögurétti í námsgagnastjórn.<br>
<br><a name=""><center>3. gr.</center>
<a name="">&nbsp;&nbsp;&nbsp;&nbsp;&nbsp;Námsgagnastofnun gerir fjárhags- og framkvæmdaáætlanir til allt að fimm ára. Námsgagnastjórn staðfestir áætlanir og fylgist með framkvæmd þeirra. Námsgagnastjórn ber ábyrgð á starfsemi og fjárreiðum stofnunarinnar og ræður starfslið hennar að fengnum tillögum forstjóra, sbr. 4. gr. laga þessara.<br>
<br><a name=""><center>4. gr.</center>
<a name="">&nbsp;&nbsp;&nbsp;&nbsp;&nbsp;Menntamálaráðherra skipar forstjóra til fimm ára í senn að fengnum tillögum námsgagnastjórnar. Hann á sæti á fundum stjórnarinnar með málfrelsi og tillögurétti og sér um framkvæmd á ákvörðunum hennar. Forstjóri annast daglega stjórn og fjárreiður stofnunarinnar.<br>
<br><a name=""><center>5. gr.</center>
<a name="">&nbsp;&nbsp;&nbsp;&nbsp;&nbsp;Starfsemi Námsgagnastofnunar skiptist í deildir í samræmi við verkefni hennar, sbr. ákvæði í reglugerð.<br>
<a name="">&nbsp;&nbsp;&nbsp;&nbsp;&nbsp;Verkefni stofnunarinnar eru í megindráttum þessi:<br>
<a name="">&nbsp;&nbsp;&nbsp;&nbsp;&nbsp;Stofnunin annast gerð, útgáfu, framleiðslu og dreifingu á náms- og kennslugögnum miðað við íslenskar þarfir og aðstæður. Hún kaupir og framleiðir fræðslumyndir eða er aðili að gerð þeirra.<br>
<a name="">&nbsp;&nbsp;&nbsp;&nbsp;&nbsp;Stofnunin annast kynningar- og fræðslustarfsemi fyrir skóla um námsgögn og kennslutæki.<br>
<a name="">&nbsp;&nbsp;&nbsp;&nbsp;&nbsp;Hún kaupir, selur og dreifir náms- og kennslugögnum frá öðrum aðilum.<br>
<a name="">&nbsp;&nbsp;&nbsp;&nbsp;&nbsp;Stofnunin hefur með höndum þróun námsgagna og hefur frumkvæði að könnunum og rannsóknum á gerð þeirra og notkun.<br>
<a name="">&nbsp;&nbsp;&nbsp;&nbsp;&nbsp;Námsgagnastofnun er heimilt að hafa þau náms- og kennslugögn, sem hún framleiðir, til sölu á frjálsum markaði.<br>
<br><a name=""><center>6. gr.</center>
<a name="">&nbsp;&nbsp;&nbsp;&nbsp;&nbsp;Nemendur í skyldunámi skulu fá ókeypis námsgögn til eignar eða afnota samkvæmt ákvörðun námsgagnastjórnar.<br>
<a name="">&nbsp;&nbsp;&nbsp;&nbsp;&nbsp;Námsgagnastofnun sér um að námsgögn berist skólum á tilskildum tíma samkvæmt gildandi úthlutunarreglum sem námsgagnastjórn setur.<br>
<a name="">&nbsp;&nbsp;&nbsp;&nbsp;&nbsp;Afgreiðsla og uppgjör miðast við fjölda nemenda í hverjum aldursflokki samkvæmt opinberum skýrslum.<br>
<br><a name=""><center>7. gr.</center>
<a name="">&nbsp;&nbsp;&nbsp;&nbsp;&nbsp;Kostnaður við starfsemi Námsgagnastofnunar greiðist úr ríkissjóði og af eigin tekjum stofnunarinnar sem eingöngu má verja í þágu þeirra verkefna sem þessi lög mæla fyrir um.<br>
<br><a name=""><center>8. gr.</center>
<a name="">&nbsp;&nbsp;&nbsp;&nbsp;&nbsp;Menntamálaráðuneytið setur í reglugerð nánari ákvæði um lög þessi og framkvæmd þeirra.<br>
<br><a name=""><center>9. gr.</center>
<a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi.<br>
<a name="">&nbsp;&nbsp;&nbsp;&nbsp;&nbsp;Jafnframt falla úr gildi <a href="/altext/stjtnr.html#1979045">lög nr. 45/1979</a>, um Námsgagnastofnun.<br>
<br><center><b>Ákvæði til bráðabirgða.</b></center><a name="">&nbsp;&nbsp;&nbsp;&nbsp;&nbsp;Meðan ekki eru starfandi landssamtök skal tilnefningu skv. 3. mgr. 2. gr. hagað þannig að samtök foreldrafélaga í hverju fræðsluumdæmi skiptast á um að tilnefna einn áheyrnarfulltrúa til eins árs í senn. Ef ekki eru starfandi foreldrasamtök í fræðsluumdæmi skulu fræðsluráðin hafa tilnefningarréttinn.<br><br><center><em>Samþykkt á Alþingi 25. apríl 1990.</em></center></html>
