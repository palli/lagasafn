<html><title>1993&nbsp;&nbsp;nr. 34&nbsp;&nbsp;27. apríl/ Lög um leiðsögu skipa.
 Þingskjal 992, 116. löggjafarþing 193. mál: #A leiðsaga skipa #  (heildarlög)</title>
<!-- A_193 M_l C_992 R_9 T_1 V_34_1993 Þ_116 -->
<META DATE="1993-04-20-14-30">
<small>[prenta <a href="http://www.althingi.is/dba-bin/prentaups2.pl?lnr=/text/116/sgmllog/1993034.193.sgml">uppsett</a> í dálka]<br>
Hægt er að <a href="http://www.althingi.is/dba-bin/sendwp.pl?lnr=/text/116/lw/1993034.193">sækja Word Perfect</a> útgáfu af skjalinu, sjá upplýsingar um <a href="http://www.althingi.is/~wwwadm/wp-mime.html">uppsetningu</a> á Netscape fyrir Word Perfect skjöl.]</small><br> <br>
<i> Þingskjal 992, 116. löggjafarþing <a HREF="/dba-bin/ferill.pl?ltg=116&mnr=193">193. mál</a>: leiðsaga skipa (heildarlög).</i><br><em>Lög nr. 34 27. apríl 1993.</em><hr><br><center><strong><font size="+2">Lög um leiðsögu skipa.</font></strong></center>
<br><center><b>Stjórn leiðsögumála.</b></center><a name=""><center>1. gr.</center><a name="">&nbsp;&nbsp;&nbsp;&nbsp;&nbsp;Samgönguráðherra fer með yfirstjórn leiðsögumála. Vitastofnun Íslands fer með framkvæmd leiðsögumála svo sem nánar er kveðið á um í lögum þessum og lögum um vitamál.<br>
<br><center><b>Skilgreiningar.</b></center><a name=""><center>2. gr.</center><a name="">&nbsp;&nbsp;&nbsp;&nbsp;&nbsp;Í lögum þessum merkir:<br>
<p><i>Skip</i>: Hvert það far sem er sex metrar á lengd eða lengra, mælt milli stafna, og notað á sjó.</p>
<p><i>Leiðsögumaður</i>: Sá sem fengið hefur löggildingu til leiðsögu skipa um ákveðið svæði.</p>
<p><i>Leiðsöguskylda</i>: Skylda til að nota leiðsögumann við siglingu skipa um ákveðið svæði eða við ákveðnar aðstæður.</p>
<p><i>Hafnsögumaður</i>: Leiðsögumaður sem fengið hefur löggildingu til leiðsögu skipa um ákveðið hafnarsvæði. Hafnsögumaður er ráðinn af viðkomandi hafnarstjórn.</p>
<p><i>Hafnsöguskylda</i>: Skylda til að nota hafnsögumann við siglingu skipa um ákveðið hafnarsvæði eða við ákveðnar aðstæður.</p>
<p><i>Hafnarsvæði</i>: Svæði við höfn sem nánar er tilgreint í reglugerð.</p>
<p><i>Umboðsmaður</i>: Sá sem annast milligöngu útgerðar eða leigutaka skips og stjórnvalda.</p>
<p><i>Hættuleg efni</i>: Efni sem hættuleg teljast samkvæmt skilgreiningu Alþjóðasiglingamálastofnunarinnar (IMO Dangerous Goods Code).</p>
<br><center><b>Löggilding og skilyrði hennar.</b></center><a name=""><center>3. gr.</center><a name="">&nbsp;&nbsp;&nbsp;&nbsp;&nbsp;Vitastofnun Íslands löggildir leiðsögumenn. Löggilding gildir fyrir ákveðið svæði til allt að fimm ára í senn. Um löggildingu skal nánar ákveðið í reglugerð.<br>
<a name="">&nbsp;&nbsp;&nbsp;&nbsp;&nbsp;Sá sem fullnægir eftirtöldum skilyrðum getur öðlast löggildingu til að vera leiðsögumaður skipa.
<dl compact>
<dt><a name="">1.</dt><dd>Er 25–65 ára að aldri.</dd>
<dt><a name="">2.</dt><dd>Hefur fullnægjandi heilbrigðisvottorð.</dd>
<dt><a name="">3.</dt><dd>Hefur lokið 2. stigs skipstjórnarnámi eða samsvarandi námi og hefur siglt sem skipstjóri eða stýrimaður á skipi um svæði sem löggilding á að ná til og er nákunnugur siglingaleiðum á svæðinu.</dd>
<dt><a name="">4.</dt><dd>Hefur lokið námskeiði til að vera leiðsögumaður eftir því sem nánar segir í reglugerð.</dd></dl>
<a name="">&nbsp;&nbsp;&nbsp;&nbsp;&nbsp;Þessum skilyrðum verður einnig að vera fullnægt eftir að löggilding er fengin.<br>
<a name="">&nbsp;&nbsp;&nbsp;&nbsp;&nbsp;Vitastofnun Íslands er heimilt að veita tímabundna undanþágu frá þessum skilyrðum þegar sérstaklega stendur á.<br>
<br><center><b>Skyldur leiðsögumanns.</b></center><a name=""><center>4. gr.</center><a name="">&nbsp;&nbsp;&nbsp;&nbsp;&nbsp;Leiðsögumanni ber skylda til að aðstoða yfirvöld, svo sem löggæslu-, tolla-, heilbrigðis-, siglinga- og hafnaryfirvöld við störf þeirra. Þá ber honum að aðstoða á allan hátt stjórnendur skipa sem hann leiðbeinir og ráðleggja um siglingu skipsins þannig að á sem hagkvæmastan og öruggastan hátt sé komist á milli áfangastaða. Þá skal leiðsögumaður aðstoða við að koma skipi í festar þegar ekki er um að ræða aðstoð hafnsögumanns viðkomandi hafnar.<br>
<a name="">&nbsp;&nbsp;&nbsp;&nbsp;&nbsp;Sérstök varúð skal viðhöfð til að hindra mengun stranda og sjávar af völdum hættulegra efna. Mengunaróhöpp skal þegar í stað tilkynna viðkomandi hafnarstjóra og Siglingamálastofnun ríkisins. Leiðsögumaður er ábyrgur fyrir að tilkynningin berist réttum aðilum og skal reyna með öllum tiltækum ráðum að halda útbreiðslu mengunarinnar í lágmarki.<br>
<a name="">&nbsp;&nbsp;&nbsp;&nbsp;&nbsp;Leiðsögumaður ber ekki ábyrgð á siglingu skips sem hann leiðbeinir heldur aðeins á þeim ráðum sem hann gefur.<br>
<a name="">&nbsp;&nbsp;&nbsp;&nbsp;&nbsp;Samgönguráðuneytinu er heimilt að gefa út gjaldskrá um greiðslur fyrir leiðsögu skipa.<br>
<br><center><b>Umboðsmaður skips.</b></center><a name=""><center>5. gr.</center><a name="">&nbsp;&nbsp;&nbsp;&nbsp;&nbsp;Skylt er útgerð skips, sem siglir um íslenska landhelgi með varning umfram hættumörk samkvæmt reglugerð og áformar að hafa hér viðkomu, að hafa umboðsmann hér á landi. Sé skipið gert út af íslensku útgerðarfélagi telst útgerðin umboðsmaður. Í reglugerð skal setja skilyrði sem umboðsmanni ber að uppfylla.<br>
<a name="">&nbsp;&nbsp;&nbsp;&nbsp;&nbsp;Umboðsmaður sér um að útvega löggilta leiðsögumenn til að fylgja skipinu og skal tilkynna yfirvöldum ef leiðsöguskylt skip notar ekki leiðsögumann.<br>
<a name="">&nbsp;&nbsp;&nbsp;&nbsp;&nbsp;Ef ástæða þykir til er heimilt að krefjast trygginga vegna hugsanlegs tjóns er skipið kann að valda hér við land. Skal umboðsmaður skipsins hafa milligöngu um að leggja fram slíka tryggingu.<br>
<br><center><b>Tilkynning um komu.</b></center><a name=""><center>6. gr.</center><a name="">&nbsp;&nbsp;&nbsp;&nbsp;&nbsp;Öll skip, er koma erlendis frá inn í íslenska landhelgi með landtöku í huga, skulu með minnst 24 klst. fyrirvara tilkynna komu sína til hafnaryfirvalda í fyrstu viðkomuhöfn. Erlend veiðiskip, sem sigla inn í íslenska efnahagslögsögu, skulu tilkynna það Landhelgisgæslu Íslands. Í tilkynningu skal koma fram nafn skips, heimahöfn, þjóðerni, eigandi skips og útgerðaraðili, sé hann ekki eigandi, skipstjóri og umboðsmaður útgerðar hér á landi. Þá skal koma fram hver farmur er og magn ef um hættuleg efni er að ræða. Einnig skal geta áætlaðs komutíma og hvort óskað er leiðsögumanns.<br>
<a name="">&nbsp;&nbsp;&nbsp;&nbsp;&nbsp;Áður en komið er í höfn skal með minnst 3 klst. fyrirvara hafa samband við viðkomandi hafnaryfirvöld.<br>
<br><center><b>Leiðsögu- og hafnsöguskylda.</b></center><a name=""><center>7. gr.</center><a name="">&nbsp;&nbsp;&nbsp;&nbsp;&nbsp;Öll skip, sem flytja hættuleg efni í meira magni en tiltekið er í reglugerð, skulu ætíð nota hafnsögumann við siglingu um hafnarsvæði. Hafnarstjórn er heimilt að veita kunnugum skipstjórum undanþágu frá hafnsöguskyldu.<br>
<a name="">&nbsp;&nbsp;&nbsp;&nbsp;&nbsp;Um borð í öllum skipum með erlendum skipstjórnarmönnum, sem flytja hættuleg efni í meira magni en tiltekið er í reglugerð, skal við siglingu á milli hafna vera leiðsögumaður.<br>
<a name="">&nbsp;&nbsp;&nbsp;&nbsp;&nbsp;Heimilt er með reglugerð að kveða á um leiðsögu- og hafnsöguskyldu.<br>
<br><center><b>Undanþágur.</b></center><a name=""><center>8. gr.</center><a name="">&nbsp;&nbsp;&nbsp;&nbsp;&nbsp;Undanskilin ákvæðum laga þessara um tilkynningarskyldu, leiðsögu og umboðsmann eru skip sem leita hafnar vegna bráðrar hættu eða til að setja á land sjúka menn eða slasaða.<br>
<br><center><b>Brot o.fl.</b></center><a name=""><center>9. gr.</center><a name="">&nbsp;&nbsp;&nbsp;&nbsp;&nbsp;Brot gegn lögum þessum varða missi leiðsögumannsréttinda og/eða skipstjórnarréttinda og sektum nema þyngri refsing liggi við eftir öðrum lögum og skal farið með mál út af brotum á lögum þessum að hætti opinberra mála.<br>
<a name="">&nbsp;&nbsp;&nbsp;&nbsp;&nbsp;Samgönguráðuneytið setur reglugerð um nánari framkvæmd laga þessara.<br>
<br><center><b>Ákvæði til bráðabirgða.</b></center><a name=""><center>10. gr.</center><a name="">&nbsp;&nbsp;&nbsp;&nbsp;&nbsp;Leiðsögumenn, sem skipaðir hafa verið fyrir gildistöku laga þessara, halda réttindum sínum þann tíma sem skírteini þeirra kveða á um.<br>
<a name="">&nbsp;&nbsp;&nbsp;&nbsp;&nbsp;Hafnsögumenn, sem starfa við hafnsögu skipa við gildistöku laga þessara, skulu innan fimm ára afla sér löggildingar sem hafnsögumenn.<br>
<br><center><b>Gildistaka.</b></center><a name=""><center>11. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast gildi 1. júlí 1993. Jafnframt falla úr gildi <a href="/altext/stjtnr.html#1933048">lög um leiðsögu skipa, nr. 48 19. júní 1933</a>.<br>
<br><center><em>Samþykkt á Alþingi 20. apríl 1993.</em></center></html>
