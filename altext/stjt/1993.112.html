<html><title>1993&nbsp;&nbsp;nr. 112&nbsp;&nbsp;11. nóvember/ Lög um efnahagsaðgerðir vegna kjarasamninga.
 Þingskjal 233, 117. löggjafarþing 9. mál: #A efnahagsaðgerðir vegna kjarasamninga #  (staðfesting bráðabirgðalaga)</title>
<!-- A_9 M_l C_233 R_9 T_1 V_112_1993 Þ_117 -->
<META DATE="1993-11-11-14-55">
<small>[prenta <a href="http://www.althingi.is/dba-bin/prentaups2.pl?lnr=/text/117/sgmllog/1993112.9.sgml">uppsett</a> í dálka]<br>
Hægt er að <a href="http://www.althingi.is/dba-bin/sendwp.pl?lnr=/text/117/lw/1993112.9">sækja Word Perfect</a> útgáfu af skjalinu, sjá upplýsingar um <a href="http://www.althingi.is/~wwwadm/wp-mime.html">uppsetningu</a> á Netscape fyrir Word Perfect skjöl.]</small><br> <br>
<i> Þingskjal 233, 117. löggjafarþing <a HREF="/dba-bin/ferill.pl?ltg=117&mnr=9">9. mál</a>: efnahagsaðgerðir vegna kjarasamninga (staðfesting bráðabirgðalaga).</i><br><em>Lög nr. 112 11. nóvember 1993.</em><hr><br><center><strong><font size="+2">Lög um efnahagsaðgerðir vegna kjarasamninga.</font></strong></center>
<br><center><b>I. KAFLI</b></center><center><b>Um aðgerðir í atvinnu- og verðlagsmálum.</b></center>
<a name=""><center>1. gr.</center>
<a name="">&nbsp;&nbsp;&nbsp;&nbsp;&nbsp;Fjármálaráðherra er heimilt að verja á árinu 1993 allt að 1.000 millj. kr. til atvinnuskapandi aðgerða, einkum fjárfestinga og viðhalds, og allt að 300 millj. kr. til tímabundinnar niðurgreiðslu á kjötvörum og mjólkurafurðum.<br>
<br><center><b>II. KAFLI</b></center><center><b>Um tímabundna endurgreiðslu tryggingagjalds.</b></center>
<a name=""><center>2. gr.</center>
<a name="">&nbsp;&nbsp;&nbsp;&nbsp;&nbsp;Heimilt er að endurgreiða tryggingagjald sem lagt er á aðila sem stunda útflutning á tímabilinu frá júní til desember 1993 samkvæmt <a href="/altext/stjt/1990.113.html">lögum nr. 113/1990</a>, um tryggingagjald, með síðari breytingum.<br>
<a name="">&nbsp;&nbsp;&nbsp;&nbsp;&nbsp;Til aðila skv. 1. mgr. teljast:<br>
<dl compact>
<dt><a name="">1.</dt><dd>Aðilar í fiskveiðum, fiskeldi og fiskvinnslu.</dd>
<dt><a name="">2.</dt><dd>Aðilar í atvinnugreinum skv. 2. og 3. flokki í atvinnuvegaflokkun Hagstofu Íslands.</dd></dl>
<br><a name=""><center>3. gr.</center>
<a name="">&nbsp;&nbsp;&nbsp;&nbsp;&nbsp;Aðilar skv. 1. tölul. 2. mgr. 2. gr. geta fengið endurgreitt tryggingagjald af öllum tryggingagjaldsstofni á framangreindu tímabili, sbr. <a href="/altext/stjt/1990.113.html">III. kafla laga nr. 113/1990</a>, um tryggingagjald, með síðari breytingum.<br>
<a name="">&nbsp;&nbsp;&nbsp;&nbsp;&nbsp;Endurgreiðsla til aðila skv. 2. tölul. 2. mgr. 2. gr. skal miðuð við þann hluta tryggingagjaldsstofns, sbr. <a href="/altext/stjt/1990.113.html">III. kafla laga nr. 113/1990</a>, um tryggingagjald, með síðari breytingum, sem tengist þeim hluta framleiðslu á framangreindu tímabili sem fluttur er úr landi eða er ætlaður til útflutnings. Koma skal fram í bókhaldi þessara aðila sundurliðun á því hvernig tryggingagjaldsstofn skiptist milli þess hluta framleiðslu sem ætlaður er til útflutnings annars vegar og til sölu innan lands hins vegar.<br>
<a name="">&nbsp;&nbsp;&nbsp;&nbsp;&nbsp;Ef aðili, sem fellur undir 1. eða 2. tölul. 2. mgr. 2. gr., hefur annan rekstur með höndum en þar greinir skal hann haga bókhaldi sínu í samræmi við ákvæði 4. mgr. <a href="/altext/stjt/1990.113.html">2. gr. laga nr. 113/1990</a>, um tryggingagjald, með síðari breytingum.<br>
<br><a name=""><center>4. gr.</center>
<a name="">&nbsp;&nbsp;&nbsp;&nbsp;&nbsp;Skýri aðili, sem endurgreiðslu beiðist, vísvitandi rangt eða villandi frá einhverju því er máli skiptir um endurgreiðslubeiðni skal hann greiða sekt er nemi tífaldri þeirri fjárhæð sem beðist er endurgreiðslu á eða allt að þeirri fjárhæð ef háttsemi má rekja til stórkostlegs gáleysis, enda liggi ekki við brotinu þyngri refsing eftir öðrum lögum. Sektir eftir lögum þessum má jafnt gera lögaðila sem einstaklingi. Mál vegna brota á lögum þessum sæta meðferð opinberra mála.<br>
<br><a name=""><center>5. gr.</center>
<a name="">&nbsp;&nbsp;&nbsp;&nbsp;&nbsp;Fjármálaráðherra setur með reglugerð nánari ákvæði um endurgreiðslu
          tryggingagjalds samkvæmt lögum þessum. Skal þar m.a. kveðið nánar á
          um fyrirkomulag endurgreiðslu, kærur og fresti.<br>
<br><center><b>III. KAFLI</b></center><center><b>Um breyting á <a href="/altext/stjtnr.html#1984069">hafnalögum, nr. 69/1984</a>, með síðari breytingum.</b></center>
<a name=""><center>6. gr.</center>
<a name="">&nbsp;&nbsp;&nbsp;&nbsp;&nbsp;Við 13. gr. bætist ný málsgrein, 5. mgr., sem orðast svo:<br>
<a name="">&nbsp;&nbsp;&nbsp;&nbsp;&nbsp;Þrátt fyrir ákvæði 1., 2. og 4. mgr. þessarar greinar eru einstökum hafnarstjórnum heimiluð frávik til lækkunar á hinni almennu gjaldskrá fyrir hafnir vegna umskipunar, lestunar og losunar á sjávarafla.<br>
<br><center><b>IV. KAFLI</b></center><center><b>Um úthlutun aflaheimilda Hagræðingarsjóðs sjávarútvegsins.</b></center>
<a name=""><center>7. gr.</center>
<a name="">&nbsp;&nbsp;&nbsp;&nbsp;&nbsp;Aflaheimildum Hagræðingarsjóðs vegna yfirstandandi fiskveiðiárs skv. <a href="/altext/stjtnr.html#1992065?g5">5. gr. laga nr. 65/1992</a>, um Hagræðingarsjóð sjávarútvegsins, sem óráðstafað er við gildistöku laga þessara, skal úthlutað án endurgjalds til þeirra fiskiskipa sem urðu fyrir mestri skerðingu við úthlutun aflamarks á yfirstandandi fiskveiðiári.<br>
<a name="">&nbsp;&nbsp;&nbsp;&nbsp;&nbsp;Skal Fiskistofa úthluta aflaheimildum til þeirra skipa sem orðið hafa
          fyrir meira en sem nemur 6,9% skerðingu aflamarks, í
          þorskígildum talið, á milli fiskveiðiáranna, sbr. 8. gr., þannig að
          skerðing umfram framangreind mörk verði að fullu bætt. Skal
          aflaheimildum skipt milli tegunda í hlutfalli við samsetningu
          aflaheimilda Hagræðingarsjóðs og úthlutað þannig til einstakra
          skipa.<br>
<br><a name=""><center>8. gr.</center>
<a name="">&nbsp;&nbsp;&nbsp;&nbsp;&nbsp;Fyrir hvert fiskiskip, sem leyfi hefur til veiða í atvinnuskyni með
          aflahlutdeild, sbr. <a href="/altext/stjt/1990.038.html">lög nr. 38/1990</a>, um stjórn fiskveiða, skal reikna
          aflamark fyrir hverja tegund annars vegar fyrir fiskveiðiárið er
          hófst 1. september 1991 og hins vegar fyrir yfirstandandi fiskveiðiár
          miðað við aflahlutdeild viðkomandi skips af hverri tegund eins og hún
          var hinn 21. maí 1993. Skal miðað við úthlutað heildaraflamark hvors
          fiskveiðiárs fyrir hverja tegund að teknu tilliti til breytinga sem
          orðið hafa á heildaraflamarki innan hvers fiskveiðiárs. Við þessa
          útreikninga skal þó ekki taka tillit til úthlutunar á aflaheimildum
          Hagræðingarsjóðs á árinu 1992, sbr. <a href="/altext/stjt/1992.004.html">lög nr. 4/1992</a>, um breyting á
          <a href="/altext/stjt/1990.040.html">lögum nr. 40/1990</a>, um Hagræðingarsjóð sjávarútvegsins. Þannig reiknað
          aflamark hvers skips fyrir hvort fiskveiðiár um sig skal reiknað til
          þorskígilda miðað við verðmætastuðla skv. 10. gr. reglugerðar
          nr. 290/1992, um veiðar í atvinnuskyni fiskveiðiárið 1. september
          1992 til 31. ágúst 1993. Sú hlutfallslega breyting, sem orðið hefur á
          aflaheimildum einstakra skipa milli fiskveiðiára miðað við
          framangreindar forsendur, skal lögð til grundvallar við úthlutun
          skv. 7. gr.<br>
<br><center><b>V. KAFLI</b></center><center><b>Gildistaka.</b></center>
<a name=""><center>9. gr.</center>
<a name="">&nbsp;&nbsp;&nbsp;&nbsp;&nbsp;Lög þessi öðlast gildi 1. júní 1993.<br>
<br><center><em>Samþykkt á Alþingi 11. nóvember 1993.</em></center></html>
