<html><title>1994&nbsp;&nbsp;nr. 23&nbsp;&nbsp;29. mars/ Hafnalög. 
 Þingskjal 757, 117. löggjafarþing 193. mál: #A hafnalög #  (heildarlög)</title>
<!-- A_193 M_l C_757 R_9 T_1 V_23_1994 Þ_117 -->
<META DATE="1994-03-16-14-30">
<small>[prenta <a href="http://www.althingi.is/dba-bin/prentaups2.pl?lnr=/text/117/sgmllog/1994023.193.sgml">uppsett</a> í dálka]<br>
Hægt er að <a href="http://www.althingi.is/dba-bin/sendwp.pl?lnr=/text/117/lw/1994023.193">sækja Word Perfect</a> útgáfu af skjalinu, sjá upplýsingar um <a href="http://www.althingi.is/~wwwadm/wp-mime.html">uppsetningu</a> á Netscape fyrir Word Perfect skjöl.]</small><br> <br>
<i> Þingskjal 757, 117. löggjafarþing <a HREF="/dba-bin/ferill.pl?ltg=117&mnr=193">193. mál</a>: hafnalög (heildarlög).</i><br><em>Lög nr. 23 29. mars 1994.</em><hr><br><center><strong><font size="+2">Hafnalög. </font></strong></center>
<br><center><b>I. KAFLI </b></center><center><b>Yfirstjórn hafnamála.</b></center>
<a name=""><center>1. gr.</center>
<a name="">&nbsp;&nbsp;&nbsp;&nbsp;&nbsp;Samgönguráðherra fer með yfirstjórn hafnamála.<br>
<br><a name=""><center>2. gr.</center>
<a name="">&nbsp;&nbsp;&nbsp;&nbsp;&nbsp;Samgönguráðherra skipar hafnaráð sér til ráðuneytis um hafnamál. Í hafnaráði skulu eiga sæti fimm fulltrúar. Þar af skulu tveir tilnefndir af Hafnasambandi sveitarfélaga til fjögurra ára í senn. Þrír fulltrúar eru skipaðir af samgönguráðherra og skal einn þeirra vera starfsmaður samgönguráðuneytis og er hann jafnframt formaður ráðsins og skipaður til fjögurra ára í senn. Tvo fulltrúa samgönguráðherra skal skipa að nýju við ráðherraskipti.<br>
<a name="">&nbsp;&nbsp;&nbsp;&nbsp;&nbsp;Þóknun til hafnaráðsmanna greiðist úr ríkissjóði.<br>
<br><a name=""><center>3. gr.</center>
<a name="">&nbsp;&nbsp;&nbsp;&nbsp;&nbsp;Hafnaráð skal fjalla um skipulags-, rekstrar-, starfsmanna- og fjárfestingarmál Hafnamálastofnunar ríkisins og fylgjast almennt með starfsemi hennar.<br>
<a name="">&nbsp;&nbsp;&nbsp;&nbsp;&nbsp;Hafnaráð skal fjalla um framkvæmdaáætlanir fyrir einstök ár og til lengri tíma, svo og fjármál hafna, þar á meðal gjaldskrárbreytingar.<br>
<a name="">&nbsp;&nbsp;&nbsp;&nbsp;&nbsp;Hafnamálastjóri situr fundi ráðsins með málfrelsi og tillögurétti. Skal hann leggja þar fyrir þau mál sem falla undir verksvið ráðsins samkvæmt framansögðu eða ráðið óskar eftir.<br>
<br><a name=""><center>4. gr.</center>
<a name="">&nbsp;&nbsp;&nbsp;&nbsp;&nbsp;Hafnamálastofnun ríkisins fer með framkvæmd hafnamála á þann hátt sem ákveðið er í lögum þessum.<br>
<br><a name=""><center>5. gr.</center>
<a name="">&nbsp;&nbsp;&nbsp;&nbsp;&nbsp;Hafnamálastjóri skal að fenginni umsögn hafnaráðs skipaður af samgönguráðherra til fimm ára í senn. Hann veitir Hafnamálastofnun ríkisins forstöðu, jafnframt því sem hann gegnir starfi vitamálastjóra og annast framkvæmd laga um leiðsögu skipa.<br>
<a name="">&nbsp;&nbsp;&nbsp;&nbsp;&nbsp;Hafnamálastjóri ræður starfsfólk Hafnamálastofnunar með ráðningarsamningi.<br>
<br><a name=""><center>6. gr.</center>
<a name="">&nbsp;&nbsp;&nbsp;&nbsp;&nbsp;Hafnamálastofnun ríkisins skal skipt í deildir samkvæmt nánari ákvæðum í reglugerð.<br>
<br><center><b>II. KAFLI </b></center><center><b>Um stjórn hafna og rekstur.</b></center>
<a name=""><center>7. gr.</center>
<a name="">&nbsp;&nbsp;&nbsp;&nbsp;&nbsp;Höfn táknar í lögum þessum nánar afmarkað svæði þar sem gerð hafa verið mannvirki til lestunar, losunar og geymslu fljótandi fara hverju nafni sem nefnast, enda skal notkun hennar öllum heimil gegn ákveðnu gjaldi.<br>
<a name="">&nbsp;&nbsp;&nbsp;&nbsp;&nbsp;Til þess að um höfn geti verið að ræða samkvæmt lögum þessum þarf henni að hafa verið sett reglugerð er tilgreini mörk hennar, auk annarra nauðsynlegra stjórnunarákvæða.<br>
<br><a name=""><center>8. gr.</center>
<a name="">&nbsp;&nbsp;&nbsp;&nbsp;&nbsp;Eigendur hafna samkvæmt lögum þessum eru sveitarfélög. Hafnir geta verið hluthafar í fyrirtækjum sem tengjast starfsemi þeirra. Ráðherra skal ákveða með reglugerð að höfðu samráði við eigendur viðkomandi hafna að mynduð verði hafnasamlög um rekstur þeirra þar sem landfræðileg skilyrði eru fyrir hendi. Innan hvers hafnasamlags skal rekinn einn hafnarsjóður. Með reglugerð um hvert hafnasamlag skal fylgja áætlun um framkvæmdir samkvæmt hafnaáætlun svo sem við á um hlutaðeigandi hafnir.<br>
<br><a name=""><center>9. gr.</center>
<a name="">&nbsp;&nbsp;&nbsp;&nbsp;&nbsp;Hafnarstjórn, sem kosin er af eigendum hafnar eða hafnasamlags, skal hafa á hendi stjórn hafnar eða hafnasamlags og hafnarsjóðs í samræmi við reglugerð, sbr. 2. mgr. 7. gr.<br>
<a name="">&nbsp;&nbsp;&nbsp;&nbsp;&nbsp;Séu eigendur fleiri en einn fer um kosningu samkvæmt reglugerð og stofnsamningi hafnasamlags. Hafnarstjórn ræður hafnarstjóra og ákveður verksvið hans.<br>
<br><a name=""><center>10. gr.</center>
<a name="">&nbsp;&nbsp;&nbsp;&nbsp;&nbsp;Ráðherra setur samkvæmt lögum þessum og að fengnum tillögum eigenda hafna
          reglugerð fyrir hafnir. Í reglugerðinni skulu m.a. vera ákvæði um:<br>
<dl compact>
<dt><a name="">1.</dt><dd> Stærð og takmörk hafnarsvæðis á sjó og landi.</dd>
<dt><a name="">2.</dt><dd> Kosningu, starfs- og valdsvið hafnarstjórnar.</dd>
<dt><a name="">3.</dt><dd> Starfsemi og umferð á hafnarsvæði.</dd>
<dt><a name="">4.</dt><dd> Öryggi við flutninga og varnir gegn mengun.</dd>
<dt><a name="">5.</dt><dd> Viðurlög við brotum.</dd></dl>
<br><a name=""><center>11. gr.</center>
<a name="">&nbsp;&nbsp;&nbsp;&nbsp;&nbsp;Eftirtalin gjöld skulu greidd fyrir afnot hafna:<br>
<dl compact>
<dt><a name="">1.</dt><dd>Skipagjöld á skip þau og báta er nota viðkomandi höfn:</dd><dl compact>
<dt><a name="">a.</dt><dd> Gjöld, miðuð við stærð skipa, dvalartíma á hafnarsvæðinu og veitta aðstöðu.</dd>
<dt><a name="">b.</dt><dd> Fastagjöld fiskiskips í heimahöfn.</dd>
<dt><a name="">c.</dt><dd> Hafnsögugjöld.</dd>
<dt><a name="">d.</dt><dd> Vigtargjöld af öllum sjávarafla.</dd>
<dt><a name="">e.</dt><dd> Önnur gjöld.</dd></dl>
<dt><a name="">2.</dt><dd> Vörugjöld af vörum sem umskipað er, lestaðar eða losaðar í
              höfn, þar á meðal aflagjald sem er vörugjald af sjávarafla sem
              lagður er á land á hafnarsvæðinu. Þó skulu flutningar með ferjum
              og flóabátum sem njóta styrks samkvæmt vegalögum undanþegnir
              vörugjaldi.</dd>
<dt><a name="">3.</dt><dd> Leiga fyrir afnot annarra mannvirkja eða tækja
              hafnarinnar.</dd>
<dt><a name="">4.</dt><dd> Leyfisgjöld fyrir bryggjur og önnur mannvirki sem gerð hafa
              verið skv. 18. gr.</dd>
<dt><a name="">5.</dt><dd> Lóðargjöld og lóðarleiga.</dd>
<dt><a name="">6.</dt><dd> Sérstakt vörugjald til Hafnabótasjóðs,
              sbr. 4. mgr. 12. gr.</dd>
<dt><a name="">7.</dt><dd> Ýmis þjónustugjöld, svo sem fyrir vigtun, móttöku á úrgangi,
              vatnssölu, rafmagnssölu, festagjöld o.fl.</dd>
<dt><a name="">8.</dt><dd> Gjöld af ferjum og flóabátum.</dd></dl>
<a name="">&nbsp;&nbsp;&nbsp;&nbsp;&nbsp;Nú á annar aðili en hafnarsjóður bryggju innan hafnarsvæðisins og skal þá greiða vörugjöld í hafnarsjóð af þeim farmi er um þá bryggju fer. Eiganda slíkrar bryggju er óheimilt að innheimta til sín vörugjöld af vörum er fara um bryggjuna nema hafnarstjórn samþykki.<br>
<br><a name=""><center>12. gr.</center>
<a name="">&nbsp;&nbsp;&nbsp;&nbsp;&nbsp;Öll gjöld skv. 11. gr. má taka fjárnámi hjá þeim aðila sem samkvæmt reglugerð er gert að standa skil á greiðslum til hafnarsjóðs.<br>
<a name="">&nbsp;&nbsp;&nbsp;&nbsp;&nbsp;Skipagjöld skulu miðuð við stærð skipa samkvæmt nánari ákvæðum í reglugerð og eru þau tryggð með lögveði í viðkomandi skipi eða vátryggingarfé. Gengur það veð í tvö ár fyrir samningsveðskuldum.<br>
<a name="">&nbsp;&nbsp;&nbsp;&nbsp;&nbsp;Halda má eftir skráningar- og þjóðernisskírteinum til tryggingar greiðslu skipa- og vörugjalda. Hafnarstjórn er heimilt að krefjast þess að útflytjandi leggi fram tryggingu fyrir vörugjaldi áður en vara fer úr höfn. Vörugjald af vörum sem umskipað er, lestaðar eða losaðar utan löggiltra hafnarsvæða, þar á meðal af sjávarafla, skal ríkissjóður innheimta í samræmi við almenna gjaldskrá skv. 13. gr. og skal gjaldið renna í Hafnabótasjóð. Ákvæði þetta nær þó ekki til skipa undir 10 brúttótonnum að stærð þegar um sjávarafla er að ræða.<br>
<a name="">&nbsp;&nbsp;&nbsp;&nbsp;&nbsp;Leiga af lóðum hafna skal almennt reiknuð sem hundraðshluti af fasteignamati lóðar. Sérstakt vörugjald skv. 6. tölul. 1. mgr. 11. gr. skal renna í Hafnabótasjóð. Gjaldið skal vera sem svarar 25% álagi á vörugjöld eins og þau eru ákveðin í hinni almennu gjaldskrá, önnur en aflagjald, sbr. 2. tölul. 1. mgr. 11. gr.<br>
<a name="">&nbsp;&nbsp;&nbsp;&nbsp;&nbsp;Innheimtuaðilar vörugjalds skv. 2. tölul. 1. mgr. 11. gr. skulu innheimta og standa skil á sérstöku vörugjaldi skv. 6. tölul. 1. mgr. 11. gr.<br>
<a name="">&nbsp;&nbsp;&nbsp;&nbsp;&nbsp;Ráðherra skal kveða nánar á um innheimtu og skil á gjaldinu, þar á meðal hversu oft það getur lagst á sömu vörusendingu, og ákveða hvernig skuli fara með vörslu og daglega afgreiðslu sérstaks vörugjalds samkvæmt lögum þessum.<br>
<br><a name=""><center>13. gr.</center>
<a name="">&nbsp;&nbsp;&nbsp;&nbsp;&nbsp;Hafnaráð skal að fengnum tillögum Hafnasambands sveitarfélaga gera tillögur til samgönguráðuneytisins, a.m.k. einu sinni á ári, um gjaldskrá skv. a–b-lið 1. tölul. og 2. tölul. 11. gr. Skal gjaldskráin við það miðuð að tekjur hafnarsjóðanna standi almennt undir rekstri og hæfilegu fjármagni til nýbygginga.<br>
<a name="">&nbsp;&nbsp;&nbsp;&nbsp;&nbsp;Slík gjaldskrá, staðfest af samgönguráðherra, skal gilda fyrir allar hafnir er lög þessi ná til. Önnur gjöld hafnarinnar ákveður viðkomandi hafnarstjórn. Ráðherra getur heimilað einstökum hafnarstjórnum frávik frá hinni almennu gjaldskrá ef sérstakar aðstæður eru fyrir hendi.<br>
<a name="">&nbsp;&nbsp;&nbsp;&nbsp;&nbsp;Þrátt fyrir ákvæði 1. og 2. mgr. þessarar greinar er einstökum hafnarstjórnum heimiluð frávik til lækkunar á hinni almennu gjaldskrá fyrir hafnir vegna umskipunar, lestunar og losunar á sjávarafla.<br>
<br><a name=""><center>14. gr.</center>
<a name="">&nbsp;&nbsp;&nbsp;&nbsp;&nbsp;Tekjum og eignum hafnarsjóðs má einungis verja í þágu hafnarinnar. Hafnarsjóðir skulu undanþegnir hvers konar sköttum til sveitarsjóða. Eigendur hafnar eða hafnasamlags bera ábyrgð á skuldbindingum hafnarsjóðs.<br>
<br><a name=""><center>15. gr.</center>
<a name="">&nbsp;&nbsp;&nbsp;&nbsp;&nbsp;Ár hvert skal hafnarstjórn semja áætlun um tekjur og gjöld hafnarsjóðs á komandi ári og senda hana Hafnamálastofnun ásamt nauðsynlegum skýringum á tekju- og gjaldaliðum.<br>
<br><a name=""><center>16. gr.</center>
<a name="">&nbsp;&nbsp;&nbsp;&nbsp;&nbsp;Halda skal reikning fyrir tekjur og gjöld hafnarsjóðs. Reikningsár hafnarsjóðs er almanaksárið. Reikninginn skal endurskoða og úrskurða á sama hátt og reikninga sveitarsjóðs nema hafnarsjóður sé stofnaður með samningi, en þá fer um endurskoðun og úrskurð reikningsins samkvæmt samningnum.<br>
<a name="">&nbsp;&nbsp;&nbsp;&nbsp;&nbsp;Hafnarstjórn er skylt að senda Hafnamálastofnuninni ársreikninga og þær upplýsingar sem hún kann að óska eftir og snerta rekstur hafnarinnar.<br>
<a name="">&nbsp;&nbsp;&nbsp;&nbsp;&nbsp;Hafnamálastofnuninni ber að senda hafnarsjóði viðskiptareikning síðasta árs fyrir 1. mars ár hvert ef um viðskipti hefur verið að ræða á árinu.<br>
<br><a name=""><center>17. gr.</center>
<a name="">&nbsp;&nbsp;&nbsp;&nbsp;&nbsp;Óheimilt er án samþykkis ráðuneytisins að selja, veðsetja eða leigja til langs tíma þær eignir hafnarsjóðs er notið hafa ríkisstyrks. Enn fremur er hafnarstjórn óheimilt að hefja kostnaðarsamar framkvæmdir án samþykkis ráðuneytisins.<br>
<a name="">&nbsp;&nbsp;&nbsp;&nbsp;&nbsp;Til þess að Hafnamálastofnuninni sé unnt að fylgjast sem best með að ákvæði þessarar greinar séu haldin skal senda henni eftirrit af fundargerðum hafnarstjórnar sé þess óskað.<br>
<br><a name=""><center>18. gr.</center>
<a name="">&nbsp;&nbsp;&nbsp;&nbsp;&nbsp;Skipulag hafnarsvæðis skal miðast við þarfir hafnarinnar og er skylt að hafa samráð við hafnarstjórn og Hafnamálastofnun við gerð þess.<br>
<a name="">&nbsp;&nbsp;&nbsp;&nbsp;&nbsp;Engin mannvirkjagerð má fara fram á hafnarsvæðinu nema með samþykki viðkomandi hafnarstjórnar. Rísi ágreiningur skal málinu vísað til samgönguráðuneytisins til úrskurðar.<br>
<a name="">&nbsp;&nbsp;&nbsp;&nbsp;&nbsp;Sé leyfi til mannvirkjagerðar eigi notað innan tveggja ára frá veitingu þess fellur það úr gildi.<br>
<a name="">&nbsp;&nbsp;&nbsp;&nbsp;&nbsp;Hafnarstjórn er heimilt, ef nauðsyn krefur, að nema burt á kostnað eiganda bryggjur eða önnur mannvirki í sjó fram sem hætta stafar af eða hafa staðið ónotuð í fimm ár eða lengur.<br>
<br><center><b>III. KAFLI </b></center><center><b>Um framkvæmdir í höfnum, greiðslu kostnaðar við hafnargerð o.fl.</b></center>
<a name=""><center>19. gr.</center>
<a name="">&nbsp;&nbsp;&nbsp;&nbsp;&nbsp;Frumkvæði um hafnargerð er hjá eiganda hafnar og framkvæmdir á ábyrgð hans.<br>
<br><a name=""><center>20. gr.</center>
<a name="">&nbsp;&nbsp;&nbsp;&nbsp;&nbsp;Áður en hafnarframkvæmdir hefjast skal Hafnamálastofnun fá staðfest að fjármagn verði handbært til viðkomandi verkáfanga.<br>
<br><a name=""><center>21. gr.</center>
<a name="">&nbsp;&nbsp;&nbsp;&nbsp;&nbsp;Hver landeigandi er skyldur til að láta af hendi mannvirki og land er þarf til þess að gera höfn samkvæmt lögum þessum, svo og til þess að gera brautir og vegi í því sambandi og til að leyfa að tekin verði í landi hans grjót, möl og önnur jarðefni og þola þær eignakvaðir, óhagræði og takmörkun á afnotarétti sem hafnargerðin hefur í för með sér, allt þó gegn því að fullar bætur komi fyrir. Nú næst ekki samkomulag og skal þá ákveða bætur með mati samkvæmt lögum um framkvæmd eignarnáms.<br>
<br><a name=""><center>22. gr.</center>
<a name="">&nbsp;&nbsp;&nbsp;&nbsp;&nbsp;Hafnarframkvæmdir, er njóta ríkisstyrks, skulu unnar undir tækni- og fjárhagslegu eftirliti Hafnamálastofnunar ríkisins og skulu allar áætlanir og uppdrættir sendar stofnuninni til samþykktar, svo og öll þau reikningsgögn er þarf til að annast nauðsynlega endurskoðun kostnaðar.<br>
<a name="">&nbsp;&nbsp;&nbsp;&nbsp;&nbsp;Hafnamálastofnun annast framkvæmd frumrannsókna í samráði við viðkomandi hafnarstjórn. Hafnarframkvæmdir, er njóta ríkisstyrks, skulu að jafnaði unnar samkvæmt tilboði á grundvelli útboðs. Ef verk er þess eðlis eða aðstæður slíkar að öðru leyti að útboð telst ekki muni gefa góða raun er heimilt að fenginni umsögn Hafnamálastofnunar að víkja frá útboði.<br>
<a name="">&nbsp;&nbsp;&nbsp;&nbsp;&nbsp;Fari hafnarstjórn þess á leit annast Hafnamálastofnun auk frumrannsókna framkvæmdir eftir því sem við verður komið, skipulagningu hafnarsvæða, hönnun einstakra mannvirkja og gerð kostnaðaráætlana.<br>
<br><a name=""><center>23. gr.</center>
<a name="">&nbsp;&nbsp;&nbsp;&nbsp;&nbsp;Hafnarframkvæmdir eru kostaðar af sjálfsaflafé hafnarinnar og framlagi frá eigendum. Enn fremur greiðir ríkissjóður hluta af kostnaði við hafnargerðir eftir því sem ákveðið er í lögum þessum.<br>
<br><a name=""><center>24. gr.</center>
<a name="">&nbsp;&nbsp;&nbsp;&nbsp;&nbsp;Eftirfarandi hafnarframkvæmdir geta notið framlags úr ríkissjóði:<br>
<dl compact>
<dt><a name="">1.</dt><dd>    Undirbúningsrannsóknir og hönnun, þar með talið skipulag
hafna og hafnarsvæða, svo og kostnaður við útboð einstakra styrkhæfra framkvæmda.</dd>
<dt><a name="">2.</dt><dd>    Framkvæmdir við hafnargarða, bryggjur, viðlegukanta,
ferjuaðstöðu, dýpkun og uppfyllingar sem teljast nauðsynlegur hluti viðlegumannvirkja.</dd>
<dt><a name="">3.</dt><dd>    Dreifikerfi rafmagns, skolps og vatns sem nauðsynleg eru
vegna starfsemi hafnarinnar samkvæmt staðfestingu Hafnamálastofnunar hverju sinni.</dd>
<dt><a name="">4.</dt><dd>    Umferðaræðar innan marka hafnarmannvirkja samkvæmt
staðfestingu Hafnamálastofnunar hverju sinni.</dd>
<dt><a name="">5.</dt><dd>    Framkvæmdir við siglingamerki, mengunar- og
slysavarnir.</dd>
<dt><a name="">6.</dt><dd>    Framkvæmdir á hafnarsvæðum við upptökumannvirki fyrir
skip.</dd>
<dt><a name="">7.</dt><dd>    Tollaðstaða fyrir farþegaferjur er halda uppi reglulegum áætlanasiglingum til landsins.</dd></dl>
<a name="">&nbsp;&nbsp;&nbsp;&nbsp;&nbsp;Niðurrif hafnarmannvirkja í eigu hafnarsjóðs telst hafnarframkvæmd, enda sé það liður í nýbyggingu, til umhverfisbóta eða mannvirkið í vegi fyrir notkun annarra styrkhæfra hafnarmannvirkja.<br>
<a name="">&nbsp;&nbsp;&nbsp;&nbsp;&nbsp;Sé mannvirki svo illa farið að til álita komi að endurbyggja það skal slík endurbygging því aðeins teljast styrkhæf að mannvirkið hafi hlotið eðlilegt viðhald að dómi hafnamálastjóra.<br>
<a name="">&nbsp;&nbsp;&nbsp;&nbsp;&nbsp;Styrkhæfur telst einnig vaxtakostnaður, svo og lántöku- og annar fjármögnunarkostnaður, ásamt kostnaði vegna hækkunar verðtryggðra lána og gengistaps, verði hann til vegna hluta ríkissjóðs í framkvæmdinni og hafi verið stofnað til hans með heimild ráðuneytisins og fjárlaganefndar Alþingis.<br>
<a name="">&nbsp;&nbsp;&nbsp;&nbsp;&nbsp;Til viðhalds hafnarmannvirkja teljast almennar viðgerðir og venjulegt viðhald, svo sem endurnýjun á þybbum, þekjum og lögnum, og er slíkt viðhald ekki styrkhæft.<br>
<a name="">&nbsp;&nbsp;&nbsp;&nbsp;&nbsp;Landa- og lóðakaup hafna, svo og landgerð, njóta ekki ríkisstyrks. Styrkhæfni framkvæmda skal ákveðin áður en þær hefjast. Rísi ágreiningur um styrkhæfni framkvæmda skal málinu skotið til ráðherra til úrskurðar.<br>
<br><a name=""><center>25. gr.</center>
<a name="">&nbsp;&nbsp;&nbsp;&nbsp;&nbsp;Skilyrði fyrir greiðslu úr ríkissjóði skv. 24. gr. eru:<br>
<dl compact>
<dt><a name="">1.</dt><dd>    Að eigendur hafnar eða hafnasamlags hafi stofnað hafnarsjóð til þess að eiga og reka höfn og standa undir hafnarframkvæmdum og fengið til þess samþykki ráðuneytisins.</dd>
<dt><a name="">2.</dt><dd>    Að hafnarsjóður hafi tryggt sér eignarrétt á því landsvæði á
strandlengju hafnarinnar sem talið er þurfa undir hafnarmannvirki og þá starfsemi sem fram fer við höfnina. Ekki verður það þó gert að skilyrði að hafnarsjóður kaupi í þessu skyni íbúðar- eða verslunarhús eða varanlegar byggingar af öðru tagi.</dd>
<dt><a name="">3.</dt><dd>    Að unnið sé að framkvæmdum samkvæmt tæknilegri og fjárhagslegri áætlun varðandi útgjöld og greiðslu kostnaðar sem eigendur hafnar hafa samþykkt, svo og ráðuneytið, að fenginni umsögn hafnaráðs og hafnamálastjóra.</dd></dl>
<br><a name=""><center>26. gr.</center>
<a name="">&nbsp;&nbsp;&nbsp;&nbsp;&nbsp;Eftirfarandi ákvæði skulu gilda um greiðsluþátttöku ríkissjóðs í
          hafnarframkvæmdum:<br>
<dl compact>
<dt><a name="">1.</dt><dd>    Ríkissjóður greiðir allt að 100% kostnaðar við
frumrannsóknir samkvæmt nánari ákvæðum í reglugerð.</dd>
<dt><a name="">2.</dt><dd>    Ríkissjóður greiðir allt að 90% stofnkostnaðar við eftirtaldar framkvæmdir:</dd>hafnargarða (öldubrjóta),<br>dýpkun hafnar og innsiglingar,<br>siglingamerki,<br>sérbúnað fyrir ekjuskip og ferjur.<br>
<dt><a name="">3.</dt><dd>    Ríkissjóður greiðir allt að 60% stofnkostnaðar við eftirtaldar framkvæmdir:</dd>bryggjur og viðlegukanta,<br>uppfyllingar og umferðaræðar á hafnarsvæði,<br>upptökumannvirki fyrir skip,<br>mengunar- og slysavarnir,<br>vatns-, raf- og holræsalagnir um hafnarmannvirkin,<br>skipulag hafna og hafnarsvæða.<br>niðurrif hafnarmannvirkja.</dl>
<br><a name=""><center>27. gr.</center>
<a name="">&nbsp;&nbsp;&nbsp;&nbsp;&nbsp;Umsóknir um framlög úr ríkissjóði til hafnarframkvæmda skulu sendar Hafnamálastofnun sem vinnur úr tillögunum og leggur fyrir hafnaráð og samgönguráðuneyti. Ráðherra leggur fyrir Alþingi tillögur sínar að fenginni umsögn hafnaráðs.<br>
<a name="">&nbsp;&nbsp;&nbsp;&nbsp;&nbsp;Við mat á greiðsluþátttöku ríkissjóðs í einstökum verkefnum skal tekið tillit til fjárhagslegrar getu hafnarsjóðs til að standa undir nauðsynlegum hafnarframkvæmdum, þó með þeim takmörkunum um hámark sem kveðið er á um í 26. gr.<br>
<a name="">&nbsp;&nbsp;&nbsp;&nbsp;&nbsp;Greiðsluþátttaka ríkissjóðs í einstökum verkefnum skal ákveðin um leið og verk eru tekin inn á hafnaáætlun og tekin til endurmats á tveggja ára fresti við endurskoðun hafnaáætlunar. Við mat á greiðsluþátttöku ríkissjóðs skal tekið tillit til fjárhagslegrar getu hafnarsjóðs.<br>
<a name="">&nbsp;&nbsp;&nbsp;&nbsp;&nbsp;Skerðing á hámarki framlaga skv. 26. gr. skal miðast við fjárhagslega stöðu hafnarsjóðs og skulu settar um það nánari reglur í reglugerð. Þrátt fyrir slíkar reglur getur ráðherra ákveðið að framkvæmdir í höfnum, sem mynda hafnasamlag, njóti tímabundið hámarksframlags skv. 26. gr.<br>
<br><a name=""><center>28. gr.</center>
<a name="">&nbsp;&nbsp;&nbsp;&nbsp;&nbsp;Heimilt er að gera sérstakar ráðstafanir til að létta greiðslubyrði þeirra
          hafnarsjóða sem hafa ekki nægar tekjur til að standa undir
          fjárhagslegum skuldbindingum vegna styrkhæfra hafnarframkvæmda. Við
          fjárlagagerð hvers árs skal samgönguráðuneytið gera Alþingi sérstaka
          grein fyrir fjárþörf í þessu efni. Ráðherra skal gera tillögu til
          fjárlaganefndar og Alþingis um skiptingu fjárins og skal við
          skiptinguna hafa hliðsjón af tekjum og gjöldum hafnarsjóðs, framlagi
          sveitarfélags til hafnarsjóðs, fólksfjölda og öðrum þeim atriðum sem
          hafa áhrif á greiðslugetu hafnarsjóðsins.<br>
<br><center><b>IV. KAFLI </b></center><center><b>Um framkvæmdaáætlanir.</b></center>
<a name=""><center>29. gr.</center>
<a name="">&nbsp;&nbsp;&nbsp;&nbsp;&nbsp;Hafnamálastofnun skal vinna að gerð áætlana um hafnarframkvæmdir til nokkurra ára í senn, en þó aldrei skemur en til fjögurra ára.<br>
<a name="">&nbsp;&nbsp;&nbsp;&nbsp;&nbsp;Við þessa áætlanagerð ber Hafnamálastofnuninni að hafa samráð og samstarf við viðkomandi hafnarstjórn, Hafnasamband sveitarfélaga og hafnaráð.<br>
<a name="">&nbsp;&nbsp;&nbsp;&nbsp;&nbsp;Við áætlanagerðina og forgangsröðun framkvæmda skal leggja til grundvallar mat á þörf fyrir framkvæmdir í einstökum höfnum, landshlutum og landinu í heild.<br>
<a name="">&nbsp;&nbsp;&nbsp;&nbsp;&nbsp;Sérstök fjögurra ára áætlun um hafnargerðir skal gerð á tveggja ára fresti. Áður en gengið er endanlega frá áætluninni skal hafnamálastjóri senda stjórn hverrar hafnar tillögur sínar um framkvæmdir á áætlunartímabilinu við þá höfn og gefa hafnarstjórnum tiltekinn frest til að koma með athugasemdir og breytingartillögur.<br>
<a name="">&nbsp;&nbsp;&nbsp;&nbsp;&nbsp;Áætlunin skal síðan lögð fyrir Alþingi til samþykktar. Ráðherra skal árlega leggja fyrir Alþingi skýrslu um framkvæmdir í hafnamálum árið áður.<br>
<br><center><b>V. KAFLI </b></center><center><b>Um Hafnabótasjóð.</b></center>
<a name=""><center>30. gr.</center>
<a name="">&nbsp;&nbsp;&nbsp;&nbsp;&nbsp;Hafnabótasjóður er eign ríkisins og fer hafnaráð með stjórn sjóðsins í
          umboði samgönguráðherra. Hlutverk sjóðsins er að veita lán og styrki
          til hafnargerða og bæta tjón á hafnarmannvirkjum.<br>
<br><a name=""><center>31. gr.</center>
<a name="">&nbsp;&nbsp;&nbsp;&nbsp;&nbsp;Tekjur Hafnabótasjóðs eru þessar:<br>
<dl compact>
<dt><a name="">1.</dt><dd>    Vörugjald af vörum sem umskipað er, lestaðar eða losaðar
            utan löggiltra hafnarsvæða, sbr. 5. mgr. 12. gr.</dd>
<dt><a name="">2.</dt><dd>    Tekjur af starfsemi sjóðsins.</dd>
<dt><a name="">3.</dt><dd>    Sérstakt vörugjald skv. 6. tölul. 1. mgr. 11. gr.</dd>
<dt><a name="">4.</dt><dd>    Framlag úr ríkissjóði samkvæmt ákvörðun Alþingis.</dd></dl>
<br><a name=""><center>32. gr.</center>
<a name="">&nbsp;&nbsp;&nbsp;&nbsp;&nbsp;Hafnabótasjóði er heimilt að taka lán til starfsemi sinnar samkvæmt ákvörðun Alþingis hverju sinni.<br>
<br><a name=""><center>33. gr.</center>
<a name="">&nbsp;&nbsp;&nbsp;&nbsp;&nbsp;Ráðherra ráðstafar fé Hafnabótasjóðs á eftirgreindan hátt að fengnum
          tillögum Hafnamálastofnunar og hafnaráðs og með samþykki
          fjárlaganefndar Alþingis:<br>
<dl compact>
<dt><a name="">1.</dt><dd>    Sjóðurinn veitir hafnarsjóðum lán til framkvæmda með
            hliðsjón af fjárþörf í hverju tilviki.</dd>
<dt><a name="">2.</dt><dd>    Sjóðnum er heimilt að bæta tjón á hafnarmannvirkjum sem
            skemmst hafa af völdum náttúruhamfara eða af öðrum óviðráðanlegum
            orsökum, þar með talið tjón sem ekki fæst að fullu bætt úr
            Viðlagasjóði eða vegna ákvæða IX. kafla siglingalaga um takmarkaða
            ábyrgð útgerðarmanna.</dd>
<dt><a name="">3.</dt><dd>    Sjóðnum er heimilt að veita lán og/eða styrk umfram
            ríkisframlag til nýrra hafnarframkvæmda sem nemi allt að 30%
            af heildarframkvæmdakostnaði til staða sem eiga við verulega
            fjárhagsörðugleika að stríða vegna dýrrar mannvirkjagerðar,
            fólksfæðar eða annarra gildra orsaka. Styrkir mega aldrei nema
            meira en 15% af heildarframkvæmdakostnaði.</dd>
<dt><a name="">4.</dt><dd>    Sjóðnum er heimilt að veita sérstaka styrki umfram það sem
            segir í 3. tölul. til að greiða fyrir stofnun hafnasamlaga og vegna
            hafnaframkvæmda þar sem sveitarfélög eru sameinuð, enda sé um tvær
            eða fleiri hafnir að ræða í hinu nýja sveitarfélagi.</dd>
<dt><a name="">5.</dt><dd>    Sjóðnum er heimilt að veita hafnarsjóðum lán út á væntanleg ríkisframlög samkvæmt lögum þessum.</dd></dl>
<a name="">&nbsp;&nbsp;&nbsp;&nbsp;&nbsp;Samanlagt mega styrkir og lán úr Hafnabótasjóði að viðbættu ríkisframlagi aldrei fara yfir 90% af styrkhæfum framkvæmdakostnaði.<br>
<br><a name=""><center>34. gr.</center>
<a name="">&nbsp;&nbsp;&nbsp;&nbsp;&nbsp;Hafnamálastofnun ríkisins annast vörslu, daglega afgreiðslu og bókhald Hafnabótasjóðs. Lánasýsla ríkisins veitir sjóðnum aðstoð við öflun lánsfjár.<br>
<br><a name=""><center>35. gr.</center>
<a name="">&nbsp;&nbsp;&nbsp;&nbsp;&nbsp;Ráðherra ákveður vexti og önnur kjör þeirra lána er sjóðurinn veitir með tilliti til þess að sjóðurinn sé skaðlaus af starfsemi sinni.<br>
<br><a name=""><center>36. gr.</center>
<a name="">&nbsp;&nbsp;&nbsp;&nbsp;&nbsp;Umsóknir um lán og styrki úr Hafnabótasjóði skulu sendar til Hafnamálastofnunar ríkisins. Umsóknum skulu fylgja ítarleg gögn og rökstuðningur, þar á meðal reikningar hafnarinnar síðasta ár og almennar upplýsingar um fjárhag og fjárþörf hennar.<br>
<br><center><b>VI. KAFLI </b></center><center><b>Ýmis ákvæði.</b></center>
<a name=""><center>37. gr.</center>
<a name="">&nbsp;&nbsp;&nbsp;&nbsp;&nbsp;Hvers konar bótakröfum fyrir tjón, sem skip kunna að valda á eignum hafnarsjóða, fylgir lögtaksréttur.<br>
<br><a name=""><center>38. gr.</center>
<a name="">&nbsp;&nbsp;&nbsp;&nbsp;&nbsp;Með mál út af brotum gegn lögum þessum eða reglugerðum, sem settar eru samkvæmt þeim, skal farið að hætti opinberra mála og varða brot sektum.<br>
<br><a name=""><center>39. gr.</center>
<a name="">&nbsp;&nbsp;&nbsp;&nbsp;&nbsp;Ráðherra setur reglur um framkvæmd þessara laga.<br>
<br><a name=""><center>40. gr.</center>
<a name="">&nbsp;&nbsp;&nbsp;&nbsp;&nbsp;Með lögum þessum eru felld úr gildi <a href="/altext/stjtnr.html#1984069">hafnalög, nr. 69 28. maí 1984</a>, með síðari breytingum.<br>
<br><a name=""><center>41. gr.</center>
<a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi.<br>
<br><center><b>Ákvæði til bráðabirgða.</b></center><a name="">&nbsp;&nbsp;&nbsp;&nbsp;&nbsp;Þrátt fyrir ákvæði <a href="/altext/stjtnr.html#1984069?g24">24</a>. og <a href="/altext/stjtnr.html#1984069?g26">26. gr. laga þessara skulu ákvæði laga nr. 69/1984</a>, um allt að 40% ríkisframlaga til stofnkostnaðar við hafnarvogir, hafnsögubáta og löndunarkrana, gilda til ársloka 1994.<br><br><center><em>Samþykkt á Alþingi 16. mars 1994.</em></center></html>
