<html><title>1999&nbsp;&nbsp;nr. 106&nbsp;&nbsp;27. desember/ Lög um Byggðastofnun.
 Þingskjal 522, 125. löggjafarþing 224. mál: #A Byggðastofnun #  (heildarlög)</title>
<!-- A_224 M_l C_522 R_9 T_1 V_106_1999 Þ_125 -->
<META DATE="1999-12-21-22-01">
<small>[prenta <a href="http://www.althingi.is/dba-bin/prentaups2.pl?lnr=/text/125/sgmllog/1999106.224.sgml">uppsett</a> í dálka]<br>
Hægt er að <a href="http://www.althingi.is/dba-bin/sendwp.pl?lnr=/text/125/lw/1999106.224">sækja Word Perfect</a> útgáfu af skjalinu, sjá upplýsingar um <a href="http://www.althingi.is/~wwwadm/wp-mime.html">uppsetningu</a> á Netscape fyrir Word Perfect skjöl.]</small><br> <br>
<i> Þingskjal 522, 125. löggjafarþing <a HREF="/dba-bin/ferill.pl?ltg=125&mnr=224">224. mál</a>: Byggðastofnun (heildarlög).</i><br><em>Lög nr. 106 27. desember 1999.</em><hr><br><center><strong><font size="+2">Lög um Byggðastofnun.</font></strong></center>
<br><center><b>I. KAFLI</b></center><center><b>Hlutverk og skipulag.</b></center>
<a name=""><center>1. gr.</center><center><em>Yfirstjórn og staðsetning.</em></center>
<a name="">&nbsp;&nbsp;&nbsp;&nbsp;&nbsp;Byggðastofnun er sérstök stofnun í eigu íslenska ríkisins og heyrir undir yfirstjórn iðnaðarráðherra.<br>
<a name="">&nbsp;&nbsp;&nbsp;&nbsp;&nbsp;Iðnaðarráðherra ákveður staðsetningu Byggðastofnunar að fenginni tillögu stjórnar.<br>
<br><a name=""><center>2. gr.</center><center><em>Hlutverk.</em></center>
<a name="">&nbsp;&nbsp;&nbsp;&nbsp;&nbsp;Hlutverk Byggðastofnunar er að vinna að eflingu byggðar og atvinnulífs á landsbyggðinni.<br>
<a name="">&nbsp;&nbsp;&nbsp;&nbsp;&nbsp;Í samræmi við hlutverk sitt vinnur stofnunin að undirbúningi, skipulagi og fjármögnun verkefna og veitingu lána með það að markmiði að treysta byggð, efla atvinnu og stuðla að nýsköpun í atvinnulífi. Fjármögnun verkefna skal eftir föngum vera í samstarfi við aðra.<br>
<a name="">&nbsp;&nbsp;&nbsp;&nbsp;&nbsp;Byggðastofnun fylgist með þróun byggðar í landinu, m.a. með gagnasöfnun og rannsóknum. Stofnunin skipuleggur og vinnur að atvinnuráðgjöf í samstarfi við atvinnuþróunarfélög, sveitarfélög og aðra. Stofnunin getur gert eða látið gera áætlanir um þróun byggðar og atvinnulífs í þeim tilgangi að treysta búsetu og atvinnu í byggðum landsins. Stofnunin getur einnig tekið þátt í gerð svæðisskipulags samkvæmt skipulags- og byggingarlögum.<br>
<br><a name=""><center>3. gr.</center><center><em>Ársfundur og stjórn.</em></center>
<a name="">&nbsp;&nbsp;&nbsp;&nbsp;&nbsp;Halda skal ársfund Byggðastofnunar fyrir 1. júlí ár hvert. Nánar skal kveðið á um ársfund í reglugerð.<br>
<a name="">&nbsp;&nbsp;&nbsp;&nbsp;&nbsp;Iðnaðarráðherra skipar á ársfundi sjö menn í stjórn Byggðastofnunar til eins árs í senn og sjö menn til vara. Iðnaðarráðherra skipar formann og varaformann og ákveður þóknun stjórnar.<br>
<a name="">&nbsp;&nbsp;&nbsp;&nbsp;&nbsp;Á stjórnarfundum ræður afl atkvæða.<br>
<br><a name=""><center>4. gr.</center><center><em>Verkefni stjórnar.</em></center>
<a name="">&nbsp;&nbsp;&nbsp;&nbsp;&nbsp;Verkefni stjórnar Byggðastofnunar eru:
<dl compact>
<dt><a name="">1.</dt><dd>Að ákveða starfsskipulag að því leyti sem það hefur ekki verið gert í reglugerð.</dd>
<dt><a name="">2.</dt><dd>Að móta stefnu um helstu áherslur, verkefni og starfshætti og sjá til þess að henni sé framfylgt.</dd>
<dt><a name="">3.</dt><dd>Að ákveða rekstrar- og starfsáætlun til eins árs í senn.</dd>
<dt><a name="">4.</dt><dd>Að vinna að samstarfi við aðrar stofnanir og sjóði sem starfa að eflingu atvinnulífs í því skyni að samhæfa og gera atvinnuráðgjöf og stuðningsaðgerðir markvissar.</dd>
<dt><a name="">5.</dt><dd>Að fjalla um áætlanir sem stofnunin vinnur að, svo og skýrslur um starfsemi hennar.</dd>
<dt><a name="">6.</dt><dd>Að fjalla um og samþykkja ársreikning.</dd>
<dt><a name="">7.</dt><dd>Að taka ákvarðanir um heildarlántöku, sbr. 15. gr.</dd>
<dt><a name="">8.</dt><dd>Að taka ákvarðanir um hlutafjárkaup og þátttöku í eignarhalds-, fjárfestingar- og þróunarfélögum.</dd>
<dt><a name="">9.</dt><dd>Að setja reglur um lánakjör og fjármögnun verkefna.</dd>
<dt><a name="">10.</dt><dd>Að taka ákvarðanir og setja reglur um lán- og ábyrgðarveitingar. Þá skal stjórn setja reglur um upplýsingagjöf til stjórnar um þau efni.</dd>
<dt><a name="">11.</dt><dd>Önnur verkefni sem iðnaðarráðherra felur stjórn að vinna á sviði byggða- og atvinnumála.</dd></dl>
<br><a name=""><center>5. gr.</center><center><em>Forstjóri.</em></center>
<a name="">&nbsp;&nbsp;&nbsp;&nbsp;&nbsp;Iðnaðarráðherra skipar forstjóra til fimm ára í senn að fenginni tillögu stjórnar.<br>
<br><a name=""><center>6. gr.</center><center><em>Verkefni forstjóra.</em></center>
<a name="">&nbsp;&nbsp;&nbsp;&nbsp;&nbsp;Verkefni forstjóra Byggðastofnunar eru:
<dl compact>
<dt><a name="">1.</dt><dd>Að stjórna daglegum rekstri stofnunarinnar.</dd>
<dt><a name="">2.</dt><dd>Að gera tillögur til stjórnar um:</dd><dl compact>
<dt><a name="">a.</dt><dd>starfsskipulag stofnunarinnar,</dd>
<dt><a name="">b.</dt><dd>rekstrar- og starfsáætlun,</dd>
<dt><a name="">c.</dt><dd>áherslur í starfseminni,</dd>
<dt><a name="">d.</dt><dd>lántökur og heildarútlán,</dd>
<dt><a name="">e.</dt><dd>reglur um lánakjör.</dd></dl>
<dt><a name="">3.</dt><dd>Að ráða stofnuninni starfsfólk.</dd>
<dt><a name="">4.</dt><dd>Önnur verkefni sem honum eru falin af stjórn.</dd></dl>
<br><center><b>II. KAFLI</b></center><center><b>Starfsemi.</b></center>
<a name=""><center>7. gr.</center><center><em>Byggðaáætlun.</em></center>
<a name="">&nbsp;&nbsp;&nbsp;&nbsp;&nbsp;Iðnaðarráðherra leggur fyrir Alþingi tillögu til þingsályktunar um stefnumótandi byggðaáætlun fyrir fjögurra ára tímabil. Áætlunin skal lýsa markmiðum og stefnu ríkisstjórnarinnar í byggðamálum, áætlunum um aðgerðir og tengsl byggðastefnu við almenna stefnu í efnahags- og atvinnumálum og áætlunum á sviði opinberrar þjónustu í landinu.<br>
<a name="">&nbsp;&nbsp;&nbsp;&nbsp;&nbsp;Í byggðaáætlun skal gerð grein fyrir ástandi og horfum í þróun byggðar í landinu.<br>
<a name="">&nbsp;&nbsp;&nbsp;&nbsp;&nbsp;Iðnaðarráðherra skal vinna að byggðaáætlun í samvinnu við Byggðastofnun. Við gerð byggðaáætlunar hafi iðnaðarráðherra samráð við önnur ráðuneyti, sveitarfélög og aðra aðila eftir þörfum.<br>
<a name="">&nbsp;&nbsp;&nbsp;&nbsp;&nbsp;Byggðaáætlun skal endurskoða á tveggja ára fresti.<br>
<br><a name=""><center>8. gr.</center><center><em>Rannsóknir á atvinnu- og byggðaþróun.</em></center>
<a name="">&nbsp;&nbsp;&nbsp;&nbsp;&nbsp;Byggðastofnun vinnur að gagnasöfnun og rannsóknum og fylgist með atvinnu- og byggðaþróun og helstu áhrifaþáttum hennar og árangri opinberra stuðningsaðgerða á sviði atvinnumála og byggðaþróunar, jafnt á Íslandi sem í löndum þar sem svipaðar aðstæður eru. Stofnunin getur tekið þátt í alþjóðlegum rannsóknarverkefnum og gert samninga við háskóla, rannsóknastofnanir og aðra um rannsóknir á þessu sviði.<br>
<br><a name=""><center>9. gr.</center><center><em>Atvinnuráðgjöf.</em></center>
<a name="">&nbsp;&nbsp;&nbsp;&nbsp;&nbsp;Byggðastofnun skipuleggur og vinnur að ráðgjöf við atvinnulífið á landsbyggðinni í samstarfi við atvinnuþróunarfélög, sveitarfélög og aðra.<br>
<a name="">&nbsp;&nbsp;&nbsp;&nbsp;&nbsp;Stofnunin skal í samstarfi við þá aðila sem sinna atvinnuráðgjöf vinna að bættu skipulagi atvinnuráðgjafar og aukinni þekkingu ráðgjafa, m.a. í því skyni að gera ráðgjöfina markvissa og stuðla að betri nýtingu fjármuna.<br>
<a name="">&nbsp;&nbsp;&nbsp;&nbsp;&nbsp;Stofnunin getur gert samninga við atvinnuþróunarfélög, stofnanir, sveitarfélög, sjálfstætt starfandi ráðgjafa eða aðra um að annast atvinnuráðgjöf á tilteknu sviði, atvinnugrein eða landsvæði.<br>
<br><a name=""><center>10. gr.</center><center><em>Fjármögnun verkefna.</em></center>
<a name="">&nbsp;&nbsp;&nbsp;&nbsp;&nbsp;Byggðastofnun veitir framlög til verkefna á sviði atvinnuuppbyggingar og nýsköpunar. Stjórn stofnunarinnar ákveður verkefnin og leitar eftir samstarfsaðilum um þau. Við umfjöllun um einstök verkefni getur stjórnin, ásamt samstarfsaðilum, sett á fót verkefnanefndir til ráðgjafar. Einnig er heimilt að fela atvinnuþróunarfélögum úthlutun fjár til einstakra verkefna.<br>
<br><a name=""><center>11. gr.</center><center><em>Veiting lána og ábyrgða.</em></center>
<a name="">&nbsp;&nbsp;&nbsp;&nbsp;&nbsp;Byggðastofnun veitir lán eða ábyrgðir í samræmi við hlutverk sitt, sbr. 2. gr.<br>
<a name="">&nbsp;&nbsp;&nbsp;&nbsp;&nbsp;Stjórn stofnunarinnar getur falið forstjóra að ákveða einstakar lánveitingar samkvæmt reglum sem stjórn setur, sbr. 10. tölul. 4. gr.<br>
<a name="">&nbsp;&nbsp;&nbsp;&nbsp;&nbsp;Reikningslegur aðskilnaður skal vera á milli lánastarfsemi stofnunarinnar og annarrar starfsemi. Fjárhagslegt markmið lánastarfsemi stofnunarinnar samkvæmt þessari grein skal vera að varðveita eigið fé hennar að raungildi.<br>
<a name="">&nbsp;&nbsp;&nbsp;&nbsp;&nbsp;Stjórn Byggðastofnunar getur tekið ákvörðun um að gera samninga um að fela fjármálastofnunum afgreiðslu og innheimtu lána, sem og aðra fjármálaumsýslu stofnunarinnar.<br>
<br><a name=""><center>12. gr.</center><center><em>Fjármögnun þróunarverkefna.</em></center>
<a name="">&nbsp;&nbsp;&nbsp;&nbsp;&nbsp;Byggðastofnun er heimilt að fjármagna áhættusöm verkefni á sviði atvinnuþróunar og nýsköpunar samkvæmt nánari reglum sem iðnaðarráðherra setur að fengnum tillögum stjórnar.<br>
<a name="">&nbsp;&nbsp;&nbsp;&nbsp;&nbsp;Þessi starfsemi skal einkum fjármögnuð með sérstökum framlögum úr ríkissjóði.<br>
<br><center><b>III. KAFLI</b></center><center><b>Önnur ákvæði.</b></center>
<a name=""><center>13. gr.</center><center><em>Upplýsingar um starfsemi.</em></center>
<a name="">&nbsp;&nbsp;&nbsp;&nbsp;&nbsp;Iðnaðarráðherra skal gefa Alþingi árlega skýrslu um starfsemi Byggðastofnunar og framvindu byggðaáætlunar.<br>
<a name="">&nbsp;&nbsp;&nbsp;&nbsp;&nbsp;Ársreikningum skal fylgja skrá yfir verkefni stofnunarinnar og fjármögnun þeirra.<br>
<br><a name=""><center>14. gr.</center><center><em>Tekjur.</em></center>
<a name="">&nbsp;&nbsp;&nbsp;&nbsp;&nbsp;Tekjur Byggðastofnunar eru:
<dl compact>
<dt><a name="">1.</dt><dd>Framlag úr ríkissjóði eins og ákveðið er í fjárlögum hverju sinni.</dd>
<dt><a name="">2.</dt><dd>Fjármagnstekjur.</dd></dl>
<br><a name=""><center>15. gr.</center><center><em>Lántaka.</em></center>
<a name="">&nbsp;&nbsp;&nbsp;&nbsp;&nbsp;Byggðastofnun er heimilt innan ramma fjárlaga að taka lán til starfsemi sinnar innan lands eða erlendis, annaðhvort í eigin nafni eða fyrir milligöngu annarra aðila.<br>
<br><a name=""><center>16. gr.</center><center><em>Fjárvarsla.</em></center>
<a name="">&nbsp;&nbsp;&nbsp;&nbsp;&nbsp;Handbært fé Byggðastofnunar skal geyma á reikningum í bönkum og sparisjóðum eða tryggum verðbréfum.<br>
<br><a name=""><center>17. gr.</center><center><em>Undanþága frá gjöldum og sköttum.</em></center>
<a name="">&nbsp;&nbsp;&nbsp;&nbsp;&nbsp;Byggðastofnun er undanþegin öllum opinberum gjöldum og sköttum til ríkissjóðs.<br>
<br><a name=""><center>18. gr.</center><center><em>Þagnarskylda.</em></center>
<a name="">&nbsp;&nbsp;&nbsp;&nbsp;&nbsp;Stjórnarmenn og allir starfsmenn Byggðastofnunar eru bundnir þagnarskyldu um atriði sem þeir fá vitneskju um í starfi sínu og leynt skulu fara samkvæmt lögum, fyrirmælum yfirboðara eða eðli málsins. Þagnarskylda helst þótt látið sé af starfi.<br>
<br><a name=""><center>19. gr.</center><center><em>Reglugerð.</em></center>
<a name="">&nbsp;&nbsp;&nbsp;&nbsp;&nbsp;Nánari ákvæði um skipulag og starfsemi Byggðastofnunar og framkvæmd laga þessara má setja með reglugerð.<br>
<br><a name=""><center>20. gr.</center><center><em>Gildistaka.</em></center>
<a name="">&nbsp;&nbsp;&nbsp;&nbsp;&nbsp;Lög þessi öðlast gildi 1. janúar 2000. Frá og með sama tíma falla úr gildi <a href="/altext/stjtnr.html#1985064">lög nr. 64/1985</a>, um Byggðastofnun, með áorðnum breytingum.<br>
<br><center><b>Ákvæði til bráðabirgða.</b></center><a name="">&nbsp;&nbsp;&nbsp;&nbsp;&nbsp;Við gildistöku laga þessara skipar iðnaðarráðherra stjórn Byggðastofnunar skv. 3. gr. fram að fyrsta ársfundi sem halda skal fyrir 1. júlí 2000.<br><br><center><em>Samþykkt á Alþingi 21. desember 1999.</em></center></html>
