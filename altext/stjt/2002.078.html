<html><title>2002&nbsp;&nbsp;nr. 78&nbsp;&nbsp;8. maí/ Lög um niðurgreiðslur húshitunarkostnaðar.
 Þingskjal 1443, 127. löggjafarþing 640. mál: #A niðurgreiðslur húshitunarkostnaðar #  (heildarlög)</title>
<!-- A_640 M_l C_1443 R_9 T_1 V_78_2002 Þ_127 -->
<META DATE="2002-04-30-16-56">
Aðrar útgáfur af skjalinu: <a href="/pdf/thingskjal.php4?lthing=127&amp;lokaskjal=640">PDF</a> <A href="/dba-bin/sendwp.pl?lnr=/text/127/lw/2002078.640">Word Perfect</a>.<br><br> 
<i> Þingskjal 1443, 127. löggjafarþing <a HREF="/dba-bin/ferill.pl?ltg=127&mnr=640">640. mál</a>: niðurgreiðslur húshitunarkostnaðar (heildarlög).</i><br><em>Lög nr. 78 8. maí 2002.</em><hr><br><center><strong><font size="+2">Lög um niðurgreiðslur húshitunarkostnaðar.</font></strong></center>
<br><center><b>I. KAFLI</b></center><center><b>Almenn ákvæði.</b></center>
<a name=""><center>1. gr.</center><center><em>Gildissvið.</em></center>
<a name="">&nbsp;&nbsp;&nbsp;&nbsp;&nbsp;Lög þessi mæla fyrir um úthlutun fjár sem ákveðið er í fjárlögum til:
<dl compact>
<dt><a name="">1.</dt><dd>Niðurgreiðslu kostnaðar við hitun íbúðarhúsnæðis hjá þeim sem ekki eiga kost á fullri hitun með jarðvarma.</dd>
<dt><a name="">2.</dt><dd>Greiðslu styrkja vegna stofnunar nýrra hitaveitna.</dd></dl>
<br><a name=""><center>2. gr.</center><center><em>Stjórnsýsla.</em></center>
<a name="">&nbsp;&nbsp;&nbsp;&nbsp;&nbsp;Iðnaðarráðherra fer með yfirstjórn mála samkvæmt lögum þessum.<br>
<br><a name=""><center>3. gr.</center><center><em>Skilgreiningar.</em></center>
<a name="">&nbsp;&nbsp;&nbsp;&nbsp;&nbsp;Íbúð samkvæmt lögum þessum er húsnæði þar sem einhver hefur fasta búsetu og hefur sjálfstætt skráningarauðkenni í Landskrá fasteigna. Dvalarheimili aldraðra telst íbúðarhúsnæði samkvæmt lögum þessum.<br>
<a name="">&nbsp;&nbsp;&nbsp;&nbsp;&nbsp;Veitusvæði hitaveitu er það svæði þar sem hitaveita hefur einkaleyfi til dreifingar á heitu vatni.<br>
<a name="">&nbsp;&nbsp;&nbsp;&nbsp;&nbsp;Kynt hitaveita er samkvæmt lögum þessum veita sem notar rafmagn eða eldsneyti til að hita vatn til sölu um dreifikerfi veitunnar.<br>
<a name="">&nbsp;&nbsp;&nbsp;&nbsp;&nbsp;Rafhitun telst bein hitun með raforku hvort sem um er að ræða þilofna, hitastrengi eða vatnshitakerfi þar sem rafmagn er notað til að hita vatnið. Raforkunotkun varmadælu er í þessum lögum flokkuð með rafhitun.<br>
<br><center><b>II. KAFLI</b></center><center><b>Niðurgreiðsla á orku til hitunar.</b></center>
<a name=""><center>4. gr.</center><center><em>Skilyrði niðurgreiðslna.</em></center>
<a name="">&nbsp;&nbsp;&nbsp;&nbsp;&nbsp;Ef ákveðið er í fjárlögum að ráðstafa fé til niðurgreiðslna á orku til hitunar íbúðarhúsnæðis skal það gert í eftirfarandi tilvikum:
<dl compact>
<dt><a name="">1.</dt><dd>Þegar íbúð sem ekki er á veitusvæði hitaveitu er hituð með raforku.</dd>
<dt><a name="">2.</dt><dd>Þegar íbúð á veitusvæði hitaveitu er hituð með raforku enda sé kostnaður við tengingu við hitaveituna og áætluð orkukaup meiri en við niðurgreidda rafhitun samanlagt fyrstu tíu árin eftir tengingu.</dd>
<dt><a name="">3.</dt><dd>Þegar íbúð sem hvorki er á veitusvæði hitaveitu né tengist raforkukerfi er hituð með olíu. Einnig íbúðir hitaðar með olíu sem tengjast einangruðu raforkukerfi þar sem meiri hluti raforkuvinnslunnar er með eldsneyti.</dd>
<dt><a name="">4.</dt><dd>Þegar íbúð er hituð með vatni frá kyntri hitaveitu og raforkunotkun veitunnar til hitunar vatns er meira en 10% af heildarorkuöflun veitunnar.</dd></dl>
<a name="">&nbsp;&nbsp;&nbsp;&nbsp;&nbsp;Ef föst búseta fellur niður í húsnæði er heimilt að greiða niður kostnað við hitun þess enda sé húsnæðið ekki notað til annarra hluta, svo sem til orlofsdvalar. Ef eigendaskipti verða á slíku húsnæði fellur niðurgreiðslan niður.<br>
<a name="">&nbsp;&nbsp;&nbsp;&nbsp;&nbsp;Kostnaður við hitun kirkna og bænahúsa trúfélaga skal greiddur niður á sama hátt og hitun íbúða.<br>
<a name="">&nbsp;&nbsp;&nbsp;&nbsp;&nbsp;Ekki skal greiða niður raforkukostnað vegna dælingar á heitu vatni.<br>
<br><a name=""><center>5. gr.</center><center><em>Umsókn um niðurgreiðslur.</em></center>
<a name="">&nbsp;&nbsp;&nbsp;&nbsp;&nbsp;Eigandi íbúðar getur sótt um niðurgreiðslu til Orkustofnunar sem ákveður á hvaða formi umsóknir skulu sendar og hvaða upplýsingar sem nauðsynlegar eru vegna framkvæmdar laga þessara eiga að koma þar fram. Stjórn húsfélags getur sótt um niðurgreiðslur fyrir hönd allra íbúðareigenda í fjöleignarhúsi ef hitanotkun hverrar íbúðar er ekki sérmæld. Orkustofnun metur á grundvelli umsóknar hvort skilyrði laga þessara fyrir niðurgreiðslum séu uppfyllt. Ekki þarf að sækja á ný um niðurgreiðslu meðan íbúð er notuð til fastrar búsetu. Breytist aðstæður að þessu leyti ber eiganda að tilkynna Orkustofnun það.<br>
<a name="">&nbsp;&nbsp;&nbsp;&nbsp;&nbsp;Standi húsnæði autt, sbr. 2. mgr. 4. gr., þarf eigandi þess að sækja um niðurgreiðslur til Orkustofnunar þegar föst búseta fellur niður. Sækja þarf um slíkar niðurgreiðslur á tólf mánaða fresti.<br>
<br><a name=""><center>6. gr.</center><center><em>Upphæð niðurgreiðslna.</em></center>
<a name="">&nbsp;&nbsp;&nbsp;&nbsp;&nbsp;Í samræmi við fjárhæð niðurgreiðslna sem samþykkt er í fjárlögum viðkomandi árs skal iðnaðarráðherra ár hvert ákveða upphæð niðurgreiðslna á raforku í kr./kWst, á vatni frá kyntum hitaveitum í kr./kWst eða kr./m<small><sub>3</sub></small> og á olíu í kr./l. Miða skal upphæð niðurgreiðslna á olíu við að kostnaður notenda verði svipaður við olíuhitun og rafhitun.<br>
<a name="">&nbsp;&nbsp;&nbsp;&nbsp;&nbsp;Ráðherra skal að fengnum tillögum Orkustofnunar ákvarða á ári hverju hámarksfjölda kWst og út frá því hámarksfjölda lítra af olíu sem niðurgreiða skal fyrir hverja íbúð. Ef kynt hitaveita nýtir að hluta jarðvarma skal niðurgreiðslan ákvörðuð út frá því hve stór hluti orkuöflunarinnar er með raforku og eldsneyti. Ef notuð er varmadæla skal hámarksfjöldi kWst vera <font size="-1"><sup>1</sup></font>/<font size="-2">3</font> af ákvörðuðu hámarki við beina rafhitun.<br>
<br><a name=""><center>7. gr.</center><center><em>Ákvörðun notkunar við rafhitun.</em></center>
<a name="">&nbsp;&nbsp;&nbsp;&nbsp;&nbsp;Orkunotkun við rafhitun íbúðarhúsnæðis skal ákvörðuð á eftirfarandi hátt:
<dl compact>
<dt><a name="">1.</dt><dd>Ef rafhitun íbúðar er sérmæld skal sú mæling gilda við ákvörðun niðurgreiðslu.</dd>
<dt><a name="">2.</dt><dd>Ef rafhitun er ekki sérmæld skal orkumagn sem greitt er niður ákveðið sem hlutfall af heildarnotkun. Orkustofnun skal skilgreina íbúðarflokka út frá því til hvers raforka er notuð og hlutfall húshitunar af heildarraforkunotkun heimilis fyrir hvern flokk fyrir sig. Stofnunin ákveður hvaða flokki hver íbúð tilheyrir. Ef ástæða er til að ætla að lægra eða hærra hlutfall fari til húshitunar hjá einstökum notanda en skilgreining á viðkomandi flokki segir til um getur Orkustofnun áætlað sérstakt hlutfall fyrir þann notanda og skal miðað við þá áætlun við útreikning á niðurgreiðslu. Ef notandi sættir sig ekki við þessa áætlun getur hann farið fram á að notkunin sé sérmæld og skal miða við þá mælingu við ákvörðun niðurgreiðslu. Notandinn greiðir allan kostnað við sérmælinguna.</dd></dl>
<br><a name=""><center>8. gr.</center><center><em>Ákvörðun notkunar við olíuhitun.</em></center>
<a name="">&nbsp;&nbsp;&nbsp;&nbsp;&nbsp;Ársnotkun íbúðar á olíu til hitunar skal áætluð af Orkustofnun út frá notkun húsnæðisins og skráðri stærð þess í Landskrá fasteigna. Orkustofnun getur farið fram á að fá upplýsingar frá íbúðareiganda um olíukaup til húshitunar og annað sem snýr að notkun húsnæðisins og nauðsynlegt er vegna framkvæmdar laga þessara.<br>
<br><a name=""><center>9. gr.</center><center><em>Framkvæmd niðurgreiðslna á raforku og heitu vatni frá kyntum hitaveitum.</em></center>
<a name="">&nbsp;&nbsp;&nbsp;&nbsp;&nbsp;Dreifiveitur raforku og kyntar hitaveitur skulu draga upphæð niðurgreiðslu frá gjaldi notanda fyrir þjónustu veitunnar og skal notandinn fá upplýsingar um upphæð niðurgreiðslu. Ef niðurgreiðslan er hærri en nemur fjárhæð reiknings skal veitan greiða notandanum mismuninn. Ef orka frá virkjun fer ekki um kerfi dreifiveitu heldur beint til notanda skal sú notkun vera mæld með löggildum mæli og vinnsluaðili sjá um uppgjör niðurgreiðslu á sama hátt og dreifiveitur gera þegar orkan fer um kerfi þeirra.<br>
<br><a name=""><center>10. gr.</center><center><em>Framkvæmd niðurgreiðslu á olíu.</em></center>
<a name="">&nbsp;&nbsp;&nbsp;&nbsp;&nbsp;Orkustofnun ákveður niðurgreiðslur á olíu til einstakra notenda á grundvelli viðmiða, sbr. 8. gr., og sér til þess að greiðsla fari fram ársfjórðungslega.<br>
<br><center><b>III. KAFLI</b></center><center><b>Stofnun nýrra hitaveitna.</b></center>
<a name=""><center>11. gr.</center><center><em>Skilyrði styrkja vegna stofnunar nýrra hitaveitna.</em></center>
<a name="">&nbsp;&nbsp;&nbsp;&nbsp;&nbsp;Ef ákveðið er í fjárlögum að veita styrki til stofnunar nýrra hitaveitna eða til stækkunar eldri veitna skal þeim fjármunum varið til eftirfarandi þátta:
<dl compact>
<dt><a name="">1.</dt><dd>Til nýrra hitaveitna sem hófu rekstur árið 1998 eða síðar.</dd>
<dt><a name="">2.</dt><dd>Til hitaveitna sem hafa aukið við dreifikerfi sitt á árinu 1998 eða síðar til að geta tengt íbúðarhúsnæði sem notið hefur niðurgreiðslna á rafhitun.</dd></dl>
<br><a name=""><center>12. gr.</center><center><em>Fjárhæð styrkja.</em></center>
<a name="">&nbsp;&nbsp;&nbsp;&nbsp;&nbsp;Styrkur til hverrar hitaveitu getur numið allt að áætluðum fimm ára niðurgreiðslum á rafmagni til húshitunar á orkuveitusvæði viðkomandi hitaveitu. Frá styrkfjárhæðinni skal dreginn annar beinn eða óbeinn fjárhagslegur stuðningur ríkisins, stofnana þess eða sjóða til viðkomandi hitaveitu eða byggingar hennar.<br>
<br><a name=""><center>13. gr.</center><center><em>Umsóknir.</em></center>
<a name="">&nbsp;&nbsp;&nbsp;&nbsp;&nbsp;Hitaveitur geta sótt um styrk til iðnaðarráðuneytisins. Umsókn skulu m.a. fylgja upplýsingar um hitaveituna og hvernig fyrirhugað er að ráðstafa styrknum.<br>
<br><a name=""><center>14. gr.</center><center><em>Úthlutun og ráðstöfun styrkja.</em></center>
<a name="">&nbsp;&nbsp;&nbsp;&nbsp;&nbsp;Styrkur greiðist til hitaveitu þegar hún hefur rekstur með dreifingu á heitu vatni til húshitunar á orkuveitusvæðinu. Styrkurinn er eingreiðsla. Ef tengingum íbúðarhúsa er skipt í áfanga eða hluti íbúðarhúsa á orkuveitusvæði er ekki tengdur þegar hitaveita tekur til starfa er heimilt að ákveða að hluti styrksins skuli greiddur út og niðurgreiðslum vegna rafhitunar tiltekinna íbúðarhúsa haldið áfram þrátt fyrir 15. gr. Endanlegt uppgjör á fjárhæð styrksins fer í þeim tilvikum fram þegar stjórn viðkomandi hitaveitu óskar, þó eigi síðar en níu mánuðum eftir að fyrsti hluti styrksins er greiddur út. Við greiðslu á þeirri fjárhæð sem haldið var eftir skal draga frá heildarfjárhæð niðurgreiðslna á raforku til hitunar íbúðarhúsnæðis á viðkomandi orkuveitusvæði á aðlögunartímanum.<br>
<a name="">&nbsp;&nbsp;&nbsp;&nbsp;&nbsp;Hitaveitan skal nýta styrkinn að hluta til að greiða niður stofnkostnað hitaveitunnar og að hluta til að styrkja eigendur íbúðarhúsa þar sem kostnaður við tengingu við starfandi eða nýjar veitur er umtalsverður, svo sem vegna kostnaðarsamra breytinga á hitakerfi. Stjórn hitaveitunnar skal ákvarða hlutföllin en hvor hluti styrksins má nema allt að 65% af heildarfjárhæðinni.<br>
<br><a name=""><center>15. gr.</center><center><em>Niðurfelling niðurgreiðslna.</em></center>
<a name="">&nbsp;&nbsp;&nbsp;&nbsp;&nbsp;Ef stofnuð er ný hitaveita eða eldri veita stækkuð skal fella niður niðurgreiðslu á kostnaði til hitunar íbúðarhúsnæðis á starfssvæði hitaveitunnar, sbr. þó 2. tölul. 4. gr. Orkustofnun skal tilkynna íbúðareiganda um niðurfellinguna og hefur hann 30 daga frá dagsetningu tilkynningar til að koma á framfæri andmælum áður en ákvörðun um brottfall niðurgreiðslna kemur til framkvæmda.<br>
<br><center><b>IV. KAFLI </b></center><center><b>Eftirlit.</b></center>
<a name=""><center>16. gr.</center><center><em>Eftirlit Orkustofnunar.</em></center>
<a name="">&nbsp;&nbsp;&nbsp;&nbsp;&nbsp;Orkustofnun hefur eftirlit með framkvæmd laga þessara. Upplýsingar og gögn sem nauðsynleg eru vegna framkvæmdar þeirra skulu liggja fyrir hjá Orkustofnun.<br>
<a name="">&nbsp;&nbsp;&nbsp;&nbsp;&nbsp;Ef breytingar verða á aðstæðum og íbúðareigandi hefur ekki lengur rétt til niðurgreiðslu samkvæmt lögum þessum ber íbúðareiganda að tilkynna slíkt til Orkustofnunar.<br>
<a name="">&nbsp;&nbsp;&nbsp;&nbsp;&nbsp;Orkustofnun skal ár hvert áætla kostnað stofnunarinnar við þetta eftirlit og leggja fyrir iðnaðarráðherra til staðfestingar. Kostnaður vegna eftirlits Orkustofnunar samkvæmt staðfestri áætlun greiðist af því fé sem ákveðið er í fjárlögum til niðurgreiðslna á kostnaði við húshitun og til að styrkja nýjar hitaveitur.<br>
<br><a name=""><center>17. gr.</center><center><em>Heimildir Orkustofnunar.</em></center>
<a name="">&nbsp;&nbsp;&nbsp;&nbsp;&nbsp;Dreifiveitum og kyntum hitaveitum ber að afhenda Orkustofnun upplýsingar um orkukaupendur sem fá niðurgreiðslur og um notkun þeirra þegar stofnunin fer fram á slíkt.<br>
<br><a name=""><center>18. gr.</center><center><em>Úrræði Orkustofnunar.</em></center>
<a name="">&nbsp;&nbsp;&nbsp;&nbsp;&nbsp;Ef Orkustofnun verður þess áskynja að orkukaupandi tilkynnir ekki um breyttar aðstæður, sem hefðu átt að leiða til brottfalls niðurgreiðslu, skal stofnunin fella niðurgreiðslurnar niður og hefur orkukaupandi 30 daga frá dagsetningu tilkynningar til að koma á framfæri andmælum áður en ákvörðun um brottfall niðurgreiðslna kemur til framkvæmda.<br>
<br><center><b>V. KAFLI</b></center><center><b>Orkusparnaður.</b></center>
<a name=""><center>19. gr.</center><center><em>Orkusparnaðaraðgerðir.</em></center>
<a name="">&nbsp;&nbsp;&nbsp;&nbsp;&nbsp;Verja skal til orkusparnaðaraðgerða allt að 1% af því fé sem ákveðið er í fjárlögum til niðurgreiðslna á kostnaði við húshitun og til að styrkja nýjar hitaveitur.<br>
<a name="">&nbsp;&nbsp;&nbsp;&nbsp;&nbsp;Orkusparnaðaraðgerðir skulu stuðla að því að draga úr kostnaði við niðurgreiðslur á húshitunarkostnaði. Orkustofnun skal gera áætlun um hvernig fénu skuli varið og leggja hana fyrir iðnaðarráðherra til staðfestingar.<br>
<br><center><b>VI. KAFLI</b></center><center><b>Ýmis ákvæði.</b></center>
<a name=""><center>20. gr.</center><center><em>Reglugerð.</em></center>
<a name="">&nbsp;&nbsp;&nbsp;&nbsp;&nbsp;Iðnaðarráðherra skal setja reglugerð um framkvæmd laga þessara, m.a. um útreikning niðurgreiðslna, íbúðarflokka, úthlutun styrkja til nýrra hitaveitna og eftirlit.<br>
<br><a name=""><center>21. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi.<br>
<br><center><b>Ákvæði til bráðabirgða.</b></center><center><b>I.</b></center><a name="">&nbsp;&nbsp;&nbsp;&nbsp;&nbsp;Allir þeir aðilar sem við gildistöku laga þessara njóta niðurgreiðslna á orku til húshitunar og uppfylla skilyrði 4. gr. geta sótt um niðurgreiðslur, svo og aðrir er telja sig eiga rétt á þeim. Slíkar umsóknir skulu berast innan þriggja mánaða frá gildistöku laganna. Ef umsókn berst ekki falla niðurgreiðslur niður sex mánuðum frá gildistöku laganna.<br><br><center><b>II.</b></center><a name="">&nbsp;&nbsp;&nbsp;&nbsp;&nbsp;Niðurgreiðslur á olíu til hitunar íbúðarhúsa sem ekki eiga kost á hitun með hitaveitu eða raforku, sbr. 3. tölul. 1. mgr. 4. gr., skulu greiðast fyrst vegna ársins 2002.<br><br><center><b>III.</b></center><a name="">&nbsp;&nbsp;&nbsp;&nbsp;&nbsp;Orkustofnun skal á næstu fimm árum vinna að hagkvæmnisúttekt á nýtingu varmadælu til húshitunar á þeim lághitasvæðum landsins þar sem möguleikar eru á frekari nýtingu jarðhitans. Enn fremur skal stofnunin í samvinnu við iðnaðarráðuneytið gera úttekt á möguleikum á nýtingu smávirkjana á landsbyggðinni. Í þessu skyni skal heimilt á þessu tímabili að verja allt að 10 millj. kr. árlega af þeirri fjárveitingu sem ákveðin er til niðurgreiðslu rafhitunar.<br><br><center><em>Samþykkt á Alþingi 30. apríl 2002.</em></center></html>
