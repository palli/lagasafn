<html><title>2003&nbsp;&nbsp;nr. 4&nbsp;&nbsp;3. febrúar/ Lög um opinberan stuðning við tækniþróun og nýsköpun í þágu atvinnulífsins.
 Þingskjal 852, 128. löggjafarþing 345. mál: #A opinber stuðningur við tækniþróun og nýsköpun í þágu atvinnulífsins # </title>
<!-- A_345 M_l C_852 R_9 T_1 V_4_2003 Þ_128 -->
<META DATE="2003-01-23-14-31">
Aðrar útgáfur af skjalinu: <a href="/pdf/thingskjal.php4?lthing=128&amp;lokaskjal=345">PDF</a> <A href="/dba-bin/sendwp.pl?lnr=/text/128/lw/2003004.345">Word Perfect</a>.<br><br> 
<i> Þingskjal 852, 128. löggjafarþing <a HREF="/dba-bin/ferill.pl?ltg=128&mnr=345">345. mál</a>: opinber stuðningur við tækniþróun og nýsköpun í þágu atvinnulífsins.</i><br><em>Lög nr. 4 3. febrúar 2003.</em><hr><br><center><strong><font size="+2">Lög um opinberan stuðning við tækniþróun og nýsköpun í þágu atvinnulífsins.</font></strong></center>
<br><a name=""><center>1. gr.</center><center><em>Markmið.</em></center>
<a name="">&nbsp;&nbsp;&nbsp;&nbsp;&nbsp;Markmið laga þessara er að efla samkeppnishæfni íslensks atvinnulífs með því að byggja upp innviði og tæknilega getu fyrirtækja, stofnana og frumkvöðla til að takast á við tækniþróun og rannsóknir er henni tengjast sem leiða til nýsköpunar í íslensku atvinnulífi.<br>
<br><a name=""><center>2. gr.</center><center><em>Nýsköpunarmiðstöð.</em></center>
<a name="">&nbsp;&nbsp;&nbsp;&nbsp;&nbsp;Á vegum Iðntæknistofnunar Íslands er rekin nýsköpunarmiðstöð fyrir lítil og meðalstór fyrirtæki. Nýsköpunarmiðstöðin þjónar öllum íslenskum atvinnugreinum í samræmi við hlutverk sitt. Stjórn stofnunarinnar ræður framkvæmdastjóra nýsköpunarmiðstöðvarinnar í samræmi við <a href="/altext/stjtnr.html#1978041?g7">7. gr. laga um Iðntæknistofnun Íslands, nr. 41/1978</a>. Framkvæmdastjórinn heyrir undir forstjóra Iðntæknistofnunar.<br>
<br><a name=""><center>3. gr.</center><center><em>Hlutverk.</em></center>
<a name="">&nbsp;&nbsp;&nbsp;&nbsp;&nbsp;Hlutverk nýsköpunarmiðstöðvarinnar er að vinna að nýsköpun og tækniþróun í samræmi við lög þessi og áherslur Vísinda- og tækniráðs á hverjum tíma. Í þessu felst m.a. að:
<dl compact>
<dt><a name="">a.</dt><dd>eiga frumkvæði að samstarfi þeirra opinberu aðila sem mynda stoðkerfi nýsköpunar fyrir atvinnulífið,</dd>
<dt><a name="">b.</dt><dd>móta sértæk stuðningsverkefni sem stuðla að bættum rekstri lítilla og meðalstórra fyrirtækja og framgangi nýrra viðskiptahugmynda sem spretta af hugkvæmni einstaklinga eða rannsóknum og þróunarstarfi háskóla, stofnana og fyrirtækja,</dd>
<dt><a name="">c.</dt><dd>starfrækja frumkvöðlasetur til að styðja framgang nýrra hugmynda í samræmi við reglur sem iðnaðarráðherra samþykkir,</dd>
<dt><a name="">d.</dt><dd>annast miðlun hvers konar hagnýtrar þekkingar um stofnun og rekstur fyrirtækja,</dd>
<dt><a name="">e.</dt><dd>vera tengiliður við þá sem stunda grunnrannsóknir og hagnýtar rannsóknir er leitt geta til nýsköpunar í atvinnulífinu,</dd>
<dt><a name="">f.</dt><dd>miðla þekkingu um innlendar og erlendar tækninýjungar og aðgerðir sem auka framleiðni,</dd>
<dt><a name="">g.</dt><dd>beita sér fyrir hagnýtingu vísindalegrar þekkingar,</dd>
<dt><a name="">h.</dt><dd>aðstoða við öflun framtaksfjármagns til verkefna sem stuðla að nýsköpun og aukinni verðmætasköpun í íslensku atvinnulífi,</dd>
<dt><a name="">i.</dt><dd>eiga aðild að sprotafyrirtækjum sem stofnunin hefur tekið þátt í að þróa,</dd>
<dt><a name="">j.</dt><dd>annast samstarf við innlendar og erlendar stofnanir sem gegna sambærilegu hlutverki vegna samstarfsverkefna og miðlunar þekkingar í samræmi við markmið 1. gr.,</dd>
<dt><a name="">k.</dt><dd>sinna öðrum verkefnum sem iðnaðarráðherra felur henni.</dd></dl>
<br><a name=""><center>4. gr.</center><center><em>Tækniþróunarsjóður.</em></center>
<a name="">&nbsp;&nbsp;&nbsp;&nbsp;&nbsp;Tækniþróunarsjóður er sérstakur sjóður sem heyrir undir iðnaðarráðherra. Hlutverk sjóðsins er að styðja þróunarstarf og rannsóknir á sviði tækniþróunar sem miða að nýsköpun í íslensku atvinnulífi. Tækniþróunarsjóður fjármagnar nýsköpunarverkefni í samræmi við meginstefnu Vísinda- og tækniráðs með því að:
<dl compact>
<dt><a name="">a.</dt><dd>styrkja tækniþróun og tengdar rannsóknir í þágu nýsköpunar atvinnulífsins, m.a. í samstarfi við stofnanir, háskóla og fyrirtæki,</dd>
<dt><a name="">b.</dt><dd>styrkja uppbyggingu sprotafyrirtækja og eiga aðild að þeim á frumstigi nýsköpunar,</dd>
<dt><a name="">c.</dt><dd>fjármagna átaksverkefni og markáætlanir á einstökum tæknisviðum til að treysta tæknilegar undirstöður atvinnuveganna, einstakar greinar þeirra eða þvert á greinaskiptingu þeirra,</dd>
<dt><a name="">d.</dt><dd>styrkja lítil verkefni á vegum einstaklinga og smáfyrirtækja sem eru líkleg til að verða atvinnu- og tekjuskapandi og arðbær þrátt fyrir áhættu í upphafi,</dd>
<dt><a name="">e.</dt><dd>kosta greiningu á stöðu nýsköpunar og gerð áætlana til styrktar henni.</dd></dl>
<a name="">&nbsp;&nbsp;&nbsp;&nbsp;&nbsp;Iðnaðarráðherra getur kveðið nánar á um starfsemi Tækniþróunarsjóðs í reglugerð.<br>
<a name="">&nbsp;&nbsp;&nbsp;&nbsp;&nbsp;Varsla sjóðsins, umsýsla og rekstur hans er hjá Rannsóknamiðstöð Íslands samkvæmt samningi við iðnaðarráðherra.<br>
<br><a name=""><center>5. gr.</center><center><em>Tekjur Tækniþróunarsjóðs.</em></center>
<a name="">&nbsp;&nbsp;&nbsp;&nbsp;&nbsp;Tekjur Tækniþróunarsjóðs eru:
<dl compact>
<dt><a name="">a.</dt><dd>fjárveitingar í fjárlögum ár hvert,</dd>
<dt><a name="">b.</dt><dd>tekjur af sölu hlutdeildar í sprotafyrirtækjum sem sjóðurinn hefur eignast aðild að,</dd>
<dt><a name="">c.</dt><dd>framlög frá innlendum og erlendum samstarfsaðilum,</dd>
<dt><a name="">d.</dt><dd>önnur framlög.</dd></dl>
<br><a name=""><center>6. gr.</center><center><em>Stjórn Tækniþróunarsjóðs.</em></center>
<a name="">&nbsp;&nbsp;&nbsp;&nbsp;&nbsp;Í stjórn Tækniþróunarsjóðs sitja sjö menn sem iðnaðarráðherra skipar til þriggja ára í senn. Stjórnin skal skipuð:
<dl compact>
<dt><a name="">a.</dt><dd>formanni tækninefndar Vísinda- og tækniráðs og öðrum úr ráðinu til vara,</dd>
<dt><a name="">b.</dt><dd>einum samkvæmt tilnefningu tækninefndar Vísinda- og tækniráðs og einum til vara; skulu þeir ekki eiga sæti í nefndinni,</dd>
<dt><a name="">c.</dt><dd>einum samkvæmt tilnefningu landbúnaðarráðherra og einum til vara,</dd>
<dt><a name="">d.</dt><dd>einum samkvæmt tilnefningu sjávarútvegsráðherra og einum til vara,</dd>
<dt><a name="">e.</dt><dd>einum samkvæmt tilnefningu rannsóknastofnana atvinnulífsins og einum til vara,</dd>
<dt><a name="">f.</dt><dd>einum samkvæmt tilnefningu Samtaka iðnaðarins og einum til vara,</dd>
<dt><a name="">g.</dt><dd>einum án tilnefningar.</dd></dl>
<a name="">&nbsp;&nbsp;&nbsp;&nbsp;&nbsp;Iðnaðarráðherra velur formann og varaformann sjóðstjórnar úr hópi stjórnarmanna.<br>
<br><a name=""><center>7. gr.</center><center><em>Hlutverk stjórnar og fagráða Tækniþróunarsjóðs.</em></center>
<a name="">&nbsp;&nbsp;&nbsp;&nbsp;&nbsp;Stjórn Tækniþróunarsjóðs tekur ákvarðanir um fjárveitingar úr sjóðnum að fengnum umsögnum fagráða sem tækninefnd Vísinda- og tækniráðs skipar til tveggja ára í senn. Tækninefnd setur fagráðum erindisbréf.<br>
<a name="">&nbsp;&nbsp;&nbsp;&nbsp;&nbsp;Fagráðin eru ráðgefandi um fagleg málefni við úthlutanir úr Tækniþróunarsjóði. Jafnframt eru fagráð ráðgefandi fyrir Vísinda- og tækniráð og undirnefndir þess um fagleg málefni eftir því sem óskað er.<br>
<a name="">&nbsp;&nbsp;&nbsp;&nbsp;&nbsp;Stjórnin leitar ráðgjafar umfram það sem fagráð sjóðsins geta veitt ef þurfa þykir að mati stjórnarinnar. Þeir sem skipaðir eru í fagráð skulu hafa víðtæka reynslu af tækniþróun og nýsköpun. Þeir skulu ekki sitja í Vísinda- og tækniráði né stjórn sjóðsins.<br>
<a name="">&nbsp;&nbsp;&nbsp;&nbsp;&nbsp;Ef til atkvæðagreiðslu kemur innan stjórnar Tækniþróunarsjóðs og atkvæði falla jafnt ræður atkvæði formanns.<br>
<a name="">&nbsp;&nbsp;&nbsp;&nbsp;&nbsp;Ákvarðanir stjórnar Tækniþróunarsjóðs um fjárveitingar úr sjóðnum samkvæmt lögum þessum sæta ekki stjórnsýslukæru.<br>
<a name="">&nbsp;&nbsp;&nbsp;&nbsp;&nbsp;Kostnaður við mat á umsóknum og við störf sjóðsins skal greiddur af árlegu ráðstöfunarfé sjóðsins.<br>
<br><a name=""><center>8. gr.</center><center><em>Úthlutunarreglur.</em></center>
<a name="">&nbsp;&nbsp;&nbsp;&nbsp;&nbsp;Úthlutunarstefna Tækniþróunarsjóðs skal fylgja áherslum Vísinda- og tækniráðs. Stjórn Tækniþróunarsjóðs setur reglur um umsóknir, mat þeirra og málsmeðferð. Þar skulu koma fram skilyrði umsókna og áherslur Vísinda- og tækniráðs.<br>
<br><a name=""><center>9. gr.</center><center><em>Gildistaka.</em></center>
<a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi.<br>
<br><center><em>Samþykkt á Alþingi 23. janúar 2003.</em></center></html>
