<html><title>2003&nbsp;&nbsp;nr. 43&nbsp;&nbsp;24. mars/ Lög um björgunarsveitir og björgunarsveitarmenn.
 Þingskjal 1358, 128. löggjafarþing 375. mál: #A björgunarsveitir og björgunarsveitarmenn # </title>
<!-- A_375 M_l C_1358 R_9 T_1 V_43_2003 Þ_128 -->
<META DATE="2003-03-13-22-40">
Aðrar útgáfur af skjalinu: <a href="/pdf/thingskjal.php4?lthing=128&amp;lokaskjal=375">PDF</a> <A href="/dba-bin/sendwp.pl?lnr=/text/128/lw/2003043.375">Word Perfect</a>.<br><br> 
<i> Þingskjal 1358, 128. löggjafarþing <a HREF="/dba-bin/ferill.pl?ltg=128&mnr=375">375. mál</a>: björgunarsveitir og björgunarsveitarmenn.</i><br><em>Lög nr. 43 24. mars 2003.</em><hr><br><center><strong><font size="+2">Lög um björgunarsveitir og björgunarsveitarmenn.</font></strong></center>
<br><center><b>I. KAFLI</b></center><center><b>Gildissvið og skilgreiningar.</b></center>
<a name=""><center>1. gr.</center><center><em>Gildissvið.</em></center><a name="">&nbsp;&nbsp;&nbsp;&nbsp;&nbsp;Lög þessi taka til björgunarsveita og björgunarsveitarmanna sem starfa innan viðurkenndra heildarsamtaka björgunarsveita.<br>
<br><a name=""><center>2. gr.</center><center><em>Skilgreiningar.</em></center>
<a name="">&nbsp;&nbsp;&nbsp;&nbsp;&nbsp;Með <i>björgunarsveit</i> er átt við félag sem á grundvelli sjálfboðaliðastarfs tekur þátt í björgun, leit og gæslu að beiðni stjórnvalda.<br>
<a name="">&nbsp;&nbsp;&nbsp;&nbsp;&nbsp;Með <i>björgunarsveitarmanni</i> er átt við skráðan einstakling í björgunarsveit sem tekur þátt í björgun, björgunaræfingum, leit og gæslu.<br>
<a name="">&nbsp;&nbsp;&nbsp;&nbsp;&nbsp;Með <i>stjórnvöldum</i> er átt við öll stjórnvöld sem lögum samkvæmt fara með yfirstjórn björgunar- og leitarmála á hverjum tíma. Þau stjórnvöld sem nú eiga hlut að björgunarmálum eru dómsmálaráðuneyti, samgönguráðuneyti, almannavarnaráð, almannavarnanefndir, Flugmálastjórn, rannsóknarnefnd flugslysa, Landhelgisgæslan, ríkislögreglustjóri, lögreglustjórinn í Reykjavík, sýslumenn sem lögreglustjórar og slökkviliðsstjórar.<br>
<a name="">&nbsp;&nbsp;&nbsp;&nbsp;&nbsp;Með <i>björgun</i> er átt við björgun manna eða verðmæta frá yfirvofandi hættu eða tjóni.<br>
<a name="">&nbsp;&nbsp;&nbsp;&nbsp;&nbsp;Með <i>leit</i> er átt við leit að mönnum eða verðmætum.<br>
<a name="">&nbsp;&nbsp;&nbsp;&nbsp;&nbsp;Með <i>gæslu</i> er átt við aðstoð við að gæta manna og verðmæta á svæðum sem lokað hefur verið vegna hættuástands.<br>
<br><center><b>II. KAFLI</b></center><center><b>Hlutverk, réttindi, skyldur og tryggingar björgunarsveita og björgunarsveitarmanna.</b></center>
<a name=""><center>3. gr.</center><center><em>Hlutverk björgunarsveita og björgunarsveitarmanna.</em></center>
<a name="">&nbsp;&nbsp;&nbsp;&nbsp;&nbsp;Hlutverk björgunarsveita og björgunarsveitarmanna er að starfa í þágu almannaheilla með þátttöku við björgun, leit og gæslu á ábyrgð stjórnvalda og í samvinnu við þau.<br>
<a name="">&nbsp;&nbsp;&nbsp;&nbsp;&nbsp;Stjórnvöld skulu í samráði við heildarsamtök björgunarsveita gera samkomulag um samskipti og samstarf björgunaraðila þar sem er kveðið á um skipulag björgunarmála, upplýsingaskyldu, útköll og boðskipti.<br>
<br><a name=""><center>4. gr.</center><center><em>Skyldur björgunarsveita og björgunarsveitarmanna.</em></center>
<a name="">&nbsp;&nbsp;&nbsp;&nbsp;&nbsp;Björgunarsveitum er skylt að hefja björgun, leit og gæslu ef stjórnvöld óska þess.<br>
<a name="">&nbsp;&nbsp;&nbsp;&nbsp;&nbsp;Björgunarsveitarmönnum er skylt að gæta þagmælsku um mál sem þeir fá vitneskju um við störf samkvæmt lögum þessum og leynt skulu fara samkvæmt fyrirmælum stjórnvalda og eðli máls.<br>
<br><a name=""><center>5. gr.</center><center><em>Tryggingar.</em></center>
<a name="">&nbsp;&nbsp;&nbsp;&nbsp;&nbsp;Björgunarsveitum er skylt að kaupa slysatryggingar fyrir félagsmenn sína þar sem m.a. skal tryggja bótastöðu þeirra í tilfellum sem leiða til veikinda þeirra vegna utanaðkomandi aðstæðna, svo sem við ofkælingu, kal, ofhitnun og eitrun.<br>
<a name="">&nbsp;&nbsp;&nbsp;&nbsp;&nbsp;Björgunarsveitum er skylt að kaupa eignatryggingar fyrir því tjóni sem þær og björgunarsveitarmenn, vegna persónulegra muna, kunna að verða fyrir á eigum sínum við æfingar, björgun, leit og gæslu.<br>
<a name="">&nbsp;&nbsp;&nbsp;&nbsp;&nbsp;Björgunarsveitum er skylt að kaupa ábyrgðartryggingar sem ná til tjóns sem athafnir björgunarsveitarmanna kunna að valda mönnum og tjóns á dýrum, munum og umhverfi.<br>
<br><center><b>III. KAFLI</b></center><center><b>Gildistaka.</b></center>
<a name=""><center>6. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast gildi 1. júlí 2003.<br>
<br><center><em>Samþykkt á Alþingi 13. mars 2003.</em></center></html>
