<html><title>2006&nbsp;&nbsp;nr. 34&nbsp;&nbsp;15. maí/ Lög um Flugmálastjórn Keflavíkurflugvallar.
 Þingskjal 1283, 132. löggjafarþing 795. mál: #A Flugmálastjórn Keflavíkurflugvallar #  (stjórn og rekstur flugvallarins)</title>
<!-- A_795 M_l C_1283 R_9 T_1 V_34_2006 Þ_132 -->
<META DATE="2006-05-04-20-19">
Aðrar útgáfur af skjalinu: <a href="/pdf/thingskjal.php4?lthing=132&amp;lokaskjal=795">PDF</a> <A href="/dba-bin/sendwp.pl?lnr=/text/132/lw/2006034.795">Word Perfect</a>.<br><br> 
<i> Þingskjal 1283, 132. löggjafarþing <a HREF="/dba-bin/ferill.pl?ltg=132&mnr=795">795. mál</a>: Flugmálastjórn Keflavíkurflugvallar (stjórn og rekstur flugvallarins).</i><br><em>Lög nr. 34 15. maí 2006.</em><hr><br><center><strong><font size="+2">Lög um Flugmálastjórn Keflavíkurflugvallar.</font></strong></center>
<br><a name=""><center>1. gr.</center><a name="">&nbsp;&nbsp;&nbsp;&nbsp;&nbsp;Flugmálastjórn Keflavíkurflugvallar er sérstök stofnun sem annast stjórnun, rekstur og uppbyggingu Keflavíkurflugvallar í samræmi við ákvæði loftferðalaga og annarra laga eftir því sem við á. Aðsetur stofnunarinnar er þar sem utanríkisráðherra ákveður.<br>
<a name="">&nbsp;&nbsp;&nbsp;&nbsp;&nbsp;Flugmálastjórn Íslands annast eftirlit með framkvæmd flugverndar og flugöryggis á Keflavíkurflugvelli.<br>
<a name="">&nbsp;&nbsp;&nbsp;&nbsp;&nbsp;Sérstakur flugvallarstjóri stjórnar starfsemi og rekstri Flugmálastjórnar Keflavíkurflugvallar og ræður starfsmenn til stofnunarinnar.<br>
<a name="">&nbsp;&nbsp;&nbsp;&nbsp;&nbsp;Utanríkisráðherra setur reglugerð þar sem kveðið er nánar á um skipulag og starfsemi Flugmálastjórnar Keflavíkurflugvallar.<br>
<br><a name=""><center>2. gr.</center><a name="">&nbsp;&nbsp;&nbsp;&nbsp;&nbsp;Flugmálastjórn Keflavíkurflugvallar ber ábyrgð á að starfrækt sé slökkvilið á Keflavíkurflugvelli og annast framkvæmd eldvarnaeftirlits. Um starfsemi slökkviliðsins á Keflavíkurflugvelli gilda ákvæði <a href="/altext/stjt/2000.075.html">laga nr. 75/2000</a>, um brunavarnir, eftir því sem við getur átt.<br>
<a name="">&nbsp;&nbsp;&nbsp;&nbsp;&nbsp;Flugmálastjórn Keflavíkurflugvallar er heimilt að semja við sveitarfélag eða byggðasamlag um að hafa með höndum verkefni og stjórn slökkviliðsins á Keflavíkurflugvelli. Um slíkt skal gera skriflegan samning sem skal tilkynna til Brunamálastofnunar.<br>
<a name="">&nbsp;&nbsp;&nbsp;&nbsp;&nbsp;Utanríkisráðherra er heimilt að setja í reglugerð nánari reglur um starfsemi slökkviliðs Keflavíkurflugvallar.<br>
<br><a name=""><center>3. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast gildi 1. júní 2006 fyrir utan ákvæði til bráðabirgða sem öðlast þegar gildi.<br>
<a name="">&nbsp;&nbsp;&nbsp;&nbsp;&nbsp;Við gildistöku laga þessara breytast eftirfarandi ákvæði <a href="/altext/stjt/1998.060.html">laga um loftferðir, nr. 60 10. júní 1998</a>:
<dl compact>
<dt><a name="">a.</dt><dd>Við 1. mgr. 71. gr. a, sbr. <a href="/altext/stjt/2000.074.html">2. gr. laga nr. 74/2000</a> og <a href="/altext/stjt/2004.088.html">1. gr. laga nr. 88/2004</a>, bætist nýr málsliður, svohljóðandi: Þó skulu tekjur af lendingargjöldum á Keflavíkurflugvelli renna til Flugmálastjórnar Keflavíkurflugvallar.</dd>
<dt><a name="">b.</dt><dd>Á eftir 1. málsl. 1. mgr. 71. gr. b, sbr. <a href="/altext/stjt/2000.074.html">2. gr. laga nr. 74/2000</a> og <a href="/altext/stjt/2004.088.html">2. gr. laga nr. 88/2004</a>, kemur nýr málsliður, svohljóðandi: Öryggisgjald vegna vopna- og öryggisleitar á Keflavíkurflugvelli skal þó greiðast til Flugmálastjórnar Keflavíkurflugvallar.</dd></dl>
<br><center><b>Ákvæði til bráðabirgða.</b></center><a name="">&nbsp;&nbsp;&nbsp;&nbsp;&nbsp;Bjóða skal því starfsfólki störf hjá Flugmálastjórn Keflavíkurflugvallar sem unnið hefur á árinu 2006 hjá eftirtöldum deildum varnarliðsins á Keflavíkurflugvelli: Slökkviliði, snjóruðnings- og brautadeild, rafeindadeild, voltadeild og verkfræðideild.<br><a name="">&nbsp;&nbsp;&nbsp;&nbsp;&nbsp;Flugvallarstjórinn á Keflavíkurflugvelli undirbýr og annast ráðningar í framangreind störf hjá Flugmálastjórn Keflavíkurflugvallar í samráði við varnarmálaskrifstofu utanríkisráðuneytisins.<br><a name="">&nbsp;&nbsp;&nbsp;&nbsp;&nbsp;Ákvæði <a href="/altext/stjt/1996.070.html">7. gr. laga nr. 70/1996</a>, um réttindi og skyldur starfsmanna ríkisins, gilda ekki um störf sem ráðið er í samkvæmt þessu ákvæði.<br><br><center><em>Samþykkt á Alþingi 4. maí 2006.</em></center></html>
