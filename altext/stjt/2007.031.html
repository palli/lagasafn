<html><title>2007&nbsp;&nbsp;nr. 31&nbsp;&nbsp;23. mars/ Lög um breytingu á lögum nr. 91/2002, um varnir gegn landbroti.
 Þingskjal 1300, 133. löggjafarþing 637. mál: #A varnir gegn landbroti #  (valdmörk milli ráðherra)</title>
<!-- A_637 M_l C_1300 R_9 T_1 V_31_2007 Þ_133 -->
<META DATE="2007-03-16-20-29">
Aðrar útgáfur af skjalinu: <a href="/pdf/thingskjal.php4?lthing=133&amp;lokaskjal=637">PDF</a> <A href="/dba-bin/sendwp.pl?lnr=/text/133/lw/2007031.637">Word Perfect</a>.<br><br> 
<i> Þingskjal 1300, 133. löggjafarþing <a HREF="/dba-bin/ferill.pl?ltg=133&mnr=637">637. mál</a>: varnir gegn landbroti (valdmörk milli ráðherra).</i><br><em>Lög nr. 31 23. mars 2007.</em><hr><br><center><strong><font size="+2">Lög um breytingu á <a href="/altext/stjt/2002.091.html">lögum nr. 91/2002</a>, um varnir gegn landbroti.</font></strong></center>
<br><a name=""><center>1. gr.</center><a name="">&nbsp;&nbsp;&nbsp;&nbsp;&nbsp;Við II. kafla laganna bætist ný grein er verður 9. gr. laganna og breytast númer annarra greina í samræmi við það. Greinin orðast svo ásamt fyrirsögn:<br><center><em>Breyting á vatnsfarvegi.</em></center>
<a name="">&nbsp;&nbsp;&nbsp;&nbsp;&nbsp;Þrátt fyrir ákvæði <a href="/altext/stjt/2006.020.html">13. gr. vatnalaga, nr. 20/2006</a>, er fasteignareiganda heimilt að breyta vatnsfarvegi, víkka hann eða rétta, gera nýjan farveg eða önnur þau mannvirki í vatni eða við það sem nauðsynleg eru í því skyni að verja land eða landsnytjar gegn spjöllum af landbroti eða árennsli vatns.<br>
<a name="">&nbsp;&nbsp;&nbsp;&nbsp;&nbsp;Nú þarf sá sem ætlar að ráðast í framkvæmdir skv. 1. mgr. afnot af fasteignum annarra manna og getur þá ráðherra veitt heimild til eignarnáms. Um bætur fer samkvæmt eignarnámsmati ef ekki semst með aðilum.<br>
<a name="">&nbsp;&nbsp;&nbsp;&nbsp;&nbsp;Ráðherra er rétt að ráðast í framkvæmdir skv. 1. mgr. enda sé það gert til að verja fasteignir eða önnur mannvirki sem varða almannaheill. Landgræðsla ríkisins í samráði við Vegagerðina, eftir því sem við á, annast þær framkvæmdir sem ráðherra ákveður að ráðist skuli í. Heimilt er ráðherra að taka fasteignir eignarnámi í þessu skyni. Um bætur fer samkvæmt eignarnámsmati.<br>
<br><a name=""><center>2. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast gildi 1. nóvember 2007.<br>
<a name="">&nbsp;&nbsp;&nbsp;&nbsp;&nbsp;Við gildistöku laga þessara verða eftirfarandi breytingar á <a href="/altext/stjt/2006.020.html">vatnalögum, nr. 20/2006</a>:
<dl compact>
<dt><a name="">1.</dt><dd>1. mgr. 22. gr. orðast svo:</dd><br><a name="">&nbsp;&nbsp;&nbsp;&nbsp;&nbsp;Heimilt er fasteignareiganda að breyta vatnsfarvegi, víkka hann eða rétta, gera nýjan farveg eða önnur þau mannvirki í vatni eða við það sem nauðsynleg eru til vatnsveitugerðar, áveitugerðar, orkunýtingar o.s.frv.<br>
<dt><a name="">2.</dt><dd>Í stað 1. mgr. 34. gr. koma tvær nýjar málsgreinar sem orðast svo:</dd><br><a name="">&nbsp;&nbsp;&nbsp;&nbsp;&nbsp;Iðnaðarráðherra fer með yfirstjórn mála samkvæmt lögum þessum, nema öðruvísi sé mælt fyrir í lögum þessum.<br><a name="">&nbsp;&nbsp;&nbsp;&nbsp;&nbsp;Landbúnaðarráðherra fer með leyfisveitingar skv. 14. gr.<br>
<dt><a name="">3.</dt><dd>2. mgr. 35. gr. orðast svo:</dd><br><a name="">&nbsp;&nbsp;&nbsp;&nbsp;&nbsp;Ekki er þó skylt að senda tilkynningu skv. 1. mgr. þegar Landbúnaðarstofnun er send skrifleg umsókn um framkvæmd í eða við veiðivatn skv. <a href="/altext/stjt/2006.061.html">V. kafla laga nr. 61/2006</a>, um lax- og silungsveiði. Landbúnaðarstofnun skal þegar henni berst umsókn um leyfi fyrir framkvæmdum þegar í stað senda Orkustofnun afrit af öllum slíkum umsóknum. Þá er heldur ekki skylt að senda tilkynningu skv. 1. mgr. þegar Landgræðsla ríkisins hefur umsjón með gerð fyrirhleðslna á grundvelli <a href="/altext/stjt/2002.091.html">laga um varnir gegn landbroti, nr. 91/2002</a>, með síðari breytingum.</dl>
<br><center><em>Samþykkt á Alþingi 16. mars 2007.</em></center></html>
