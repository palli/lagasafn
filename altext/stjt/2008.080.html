<html><title>2008&nbsp;&nbsp;nr. 80&nbsp;&nbsp;7. júní/ Lög um breyting á lögum nr. 3/2006, um ársreikninga, með síðari breytingum.
 Þingskjal 1265, 135. löggjafarþing 527. mál: #A ársreikningar #  (EES-reglur, endurskoðunarnefndir)</title>
<!-- A_527 M_l C_1265 R_9 T_1 V_80_2008 Þ_135 -->
<META DATE="2008-05-29-22-18">
Aðrar útgáfur af skjalinu: <a href="/pdf/thingskjal.php4?lthing=135&amp;lokaskjal=527">PDF</a> <A href="/dba-bin/sendwp.pl?lnr=/text/135/lw/2008080.527">Word Perfect</a>.<br><br> 
<i> Þingskjal 1265, 135. löggjafarþing <a HREF="/dba-bin/ferill.pl?ltg=135&mnr=527">527. mál</a>: ársreikningar (EES-reglur, endurskoðunarnefndir).</i><br><em>Lög nr. 80 7. júní 2008.</em><hr><br><center><strong><font size="+2">Lög um breyting á <a href="/altext/stjtnr.html#2006003">lögum nr. 3/2006</a>, um ársreikninga, með síðari breytingum.</font></strong></center>
<br><a name=""><center>1. gr.</center><a name="">&nbsp;&nbsp;&nbsp;&nbsp;&nbsp;Við 2. gr. laganna bætist nýr töluliður er orðast svo:
<dl compact>
<dt><a name="">14.</dt><dd><i>eining tengd almannahagsmunum:</i> eining samkvæmt skilgreiningu laga um endurskoðendur.</dd></dl>
<br><a name=""><center>2. gr.</center><a name="">&nbsp;&nbsp;&nbsp;&nbsp;&nbsp;Á eftir IX. kafla laganna kemur nýr kafli, IX. kafli A, <b>Endurskoðunarnefnd</b>, með fjórum nýjum greinum, svohljóðandi:<br>
<a name="">&nbsp;&nbsp;&nbsp;&nbsp;&nbsp;<br>
<a name="">&nbsp;&nbsp;&nbsp;&nbsp;&nbsp;a. (108. gr. a.)<br>
<a name="">&nbsp;&nbsp;&nbsp;&nbsp;&nbsp;Við einingu tengda almannahagsmunum skal starfa endurskoðunarnefnd.<br>
<a name="">&nbsp;&nbsp;&nbsp;&nbsp;&nbsp;Stjórn einingar ber ábyrgð á skipun endurskoðunarnefndar. Hún skal skipuð þremur mönnum hið minnsta eigi síðar en mánuði eftir aðalfund.<br>
<a name="">&nbsp;&nbsp;&nbsp;&nbsp;&nbsp;Nefndarmenn skulu vera óháðir endurskoðanda eða endurskoðendum einingarinnar og meiri hluti nefndarmanna skal jafnframt vera óháður einingunni. Framkvæmdastjóri viðkomandi einingar skal ekki eiga sæti í nefndinni. Nefndarmenn skulu hafa þekkingu og reynslu í samræmi við störf nefndarinnar og skal að minnsta kosti einn nefndarmanna hafa staðgóða þekkingu og reynslu á sviði reikningsskila eða endurskoðunar.<br>
<a name="">&nbsp;&nbsp;&nbsp;&nbsp;&nbsp;<br>
<a name="">&nbsp;&nbsp;&nbsp;&nbsp;&nbsp;b. (108. gr. b.)<br>
<a name="">&nbsp;&nbsp;&nbsp;&nbsp;&nbsp;Endurskoðunarnefnd skal meðal annars hafa eftirfarandi hlutverk án tillits til ábyrgðar stjórnar, stjórnenda eða annarra á þessu sviði:
<dl compact>
<dt><a name="">1.</dt><dd>Eftirlit með vinnuferli við gerð reikningsskila.</dd>
<dt><a name="">2.</dt><dd>Eftirlit með fyrirkomulagi og virkni innra eftirlits einingarinnar, innri endurskoðun, ef við á, og áhættustýringu.</dd>
<dt><a name="">3.</dt><dd>Eftirlit með endurskoðun ársreiknings og samstæðureiknings einingarinnar.</dd>
<dt><a name="">4.</dt><dd>Mat á óhæði endurskoðanda eða endurskoðunarfyrirtækis og eftirlit með öðrum störfum endurskoðanda eða endurskoðunarfyrirtækis.</dd>
<dt><a name="">5.</dt><dd>Setja fram tillögu til stjórnar um val á endurskoðanda eða endurskoðunarfyrirtæki.</dd></dl>
<a name="">&nbsp;&nbsp;&nbsp;&nbsp;&nbsp;<br>
<a name="">&nbsp;&nbsp;&nbsp;&nbsp;&nbsp;c. (108. gr. c.)<br>
<a name="">&nbsp;&nbsp;&nbsp;&nbsp;&nbsp;Í einingum tengdum almannahagsmunum skal tillaga stjórnar um tilnefningu endurskoðanda eða endurskoðunarfyrirtækis byggjast á tilmælum frá endurskoðunarnefndinni.<br>
<a name="">&nbsp;&nbsp;&nbsp;&nbsp;&nbsp;<br>
<a name="">&nbsp;&nbsp;&nbsp;&nbsp;&nbsp;d. (108. gr. d.)<br>
<a name="">&nbsp;&nbsp;&nbsp;&nbsp;&nbsp;Endurskoðandi eða endurskoðunarfyrirtæki skal árlega gera endurskoðunarnefnd grein fyrir störfum sínum og óhæði og skila skriflegri skýrslu um mikilvæg atriði sem fram hafa komið við endurskoðunina. Í skýrslunni skal sérstaklega geta um veikleika í innra eftirliti í vinnuferli við gerð reikningsskila.<br>
<br><a name=""><center>3. gr.</center><center><em>Innleiðing.</em></center>
<a name="">&nbsp;&nbsp;&nbsp;&nbsp;&nbsp;Lög þessi eru sett til þess að taka upp í innlendan rétt ákvæði tilskipunar Evrópuþingsins og ráðsins 2006/43/EB frá 17. maí 2006 um lögboðna endurskoðun ársreikninga og samstæðureikninga, um breytingu á tilskipun ráðsins 78/660/EBE og 83/349/EBE og um niðurfellingu á tilskipun ráðsins 84/253/EBE eins og hún var tekin upp í samninginn um Evrópska efnahagssvæðið með ákvörðun sameiginlegu EES-nefndarinnar, nr. 160/2006.<br>
<br><a name=""><center>4. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast gildi 1. janúar 2009.<br>
<br><center><em>Samþykkt á Alþingi 29. maí 2008.</em></center></html>
