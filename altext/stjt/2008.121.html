<html><title>2008&nbsp;&nbsp;nr. 121&nbsp;&nbsp;17. september/ Lög um alþjóðlega þróunarsamvinnu Íslands.
 Þingskjal 1350, 135. löggjafarþing 442. mál: #A alþjóðleg þróunarsamvinna Íslands #  (heildarlög)</title>
<!-- A_442 M_l C_1350 R_9 T_1 V_121_2008 Þ_135 -->
<META DATE="2008-09-11-19-09">
Aðrar útgáfur af skjalinu: <a href="/pdf/thingskjal.php4?lthing=135&amp;lokaskjal=442">PDF</a> <A href="/dba-bin/sendwp.pl?lnr=/text/135/lw/2008121.442">Word Perfect</a>.<br><br> 
<i> Þingskjal 1350, 135. löggjafarþing <a HREF="/dba-bin/ferill.pl?ltg=135&mnr=442">442. mál</a>: alþjóðleg þróunarsamvinna Íslands (heildarlög).</i><br><em>Lög nr. 121 17. september 2008.</em><hr><br><center><strong><font size="+2">Lög um alþjóðlega þróunarsamvinnu Íslands.</font></strong></center>
<br><a name=""><center>1. gr.</center><center><em>Almennt ákvæði.</em></center>
<a name="">&nbsp;&nbsp;&nbsp;&nbsp;&nbsp;Með lögum þessum er mælt fyrir um alþjóðlega þróunarsamvinnu Íslands.<br>
<a name="">&nbsp;&nbsp;&nbsp;&nbsp;&nbsp;Við framkvæmd alþjóðlegrar þróunarsamvinnu Íslands skal tekið mið af stofnsáttmála Sameinuðu þjóðanna og öðrum alþjóðlegum samþykktum um þróunarsamvinnu sem íslensk stjórnvöld hafa skuldbundið sig til að uppfylla.<br>
<a name="">&nbsp;&nbsp;&nbsp;&nbsp;&nbsp;Meginmarkmið með alþjóðlegri þróunarsamvinnu Íslands eru að styðja viðleitni stjórnvalda í þróunarlöndum til að útrýma fátækt og hungri, stuðla að efnahags- og félagslegri þróun, þ.m.t. mannréttindum, menntun, bættu heilbrigði, jafnrétti kynjanna, sjálfbærri þróun og sjálfbærri nýtingu auðlinda. Það heyrir einnig til markmiða þessara að tryggja öryggi á alþjóðavettvangi, m.a. með því að stuðla að friði og gæta hans, vinna að uppbyggingu og gæslu friðar og veita mannúðar- og neyðaraðstoð þar sem hennar er þörf.<br>
<br><a name=""><center>2. gr.</center><center><em>Yfirstjórn alþjóðlegrar þróunarsamvinnu Íslands.</em></center>
<a name="">&nbsp;&nbsp;&nbsp;&nbsp;&nbsp;Utanríkisráðherra fer með yfirstjórn alþjóðlegrar þróunarsamvinnu Íslands.<br>
<a name="">&nbsp;&nbsp;&nbsp;&nbsp;&nbsp;Framlög til alþjóðlegrar þróunarsamvinnu skulu greidd úr ríkissjóði eftir því sem ákveðið er í fjárlögum hvers árs.<br>
<a name="">&nbsp;&nbsp;&nbsp;&nbsp;&nbsp;Alþingi kýs sjö fulltrúa til setu í Þróunarsamvinnunefnd. Hlutverk Þróunarsamvinnunefndar er að tryggja aðkomu fulltrúa þingflokka að stefnumarkandi umræðu og ákvörðunum ráðherra um alþjóðlega þróunarsamvinnu til lengri tíma, sbr. 3. og 4. gr.<br>
<br><a name=""><center>3. gr.</center><center><em>Áætlun um alþjóðlega þróunarsamvinnu.</em></center>
<a name="">&nbsp;&nbsp;&nbsp;&nbsp;&nbsp;Ráðherra leggur annað hvert ár fram tillögu til þingsályktunar á Alþingi um áætlun stjórnvalda um alþjóðlega þróunarsamvinnu Íslands til fjögurra ára í senn.<br>
<a name="">&nbsp;&nbsp;&nbsp;&nbsp;&nbsp;Í áætluninni skal greint frá framlögum til alþjóðlegrar þróunarsamvinnu og hvernig þau skiptast á grundvelli stefnumiða Íslands í þróunarsamvinnu til lengri og skemmri tíma litið. Þá skal áætlunin fela í sér heildstætt yfirlit yfir það hvernig ráðherra hyggst ná settum markmiðum hennar.<br>
<a name="">&nbsp;&nbsp;&nbsp;&nbsp;&nbsp;Í áætluninni skal m.a. tiltaka fyrirhugað hlutfall framlaga til alþjóðlegrar þróunarsamvinnu af vergum þjóðartekjum.<br>
<a name="">&nbsp;&nbsp;&nbsp;&nbsp;&nbsp;Drög að tillögu til þingsályktunar skv. 1. mgr. skulu lögð fyrir Þróunarsamvinnunefnd til umsagnar og skal umsögn hennar fylgja tillögunni til Alþingis.<br>
<br><a name=""><center>4. gr.</center><center><em>Samstarfsráð um alþjóðlega þróunarsamvinnu.</em></center>
<a name="">&nbsp;&nbsp;&nbsp;&nbsp;&nbsp;Ráðherra skipar 17 fulltrúa í samstarfsráð um þróunarsamvinnu til fjögurra ára í senn og jafnmarga til vara. Formaður samstarfsráðsins er skipaður án tilnefningar. Fulltrúar í Þróunarsamvinnunefnd skulu eiga sæti í ráðinu, en níu fulltrúar skulu skipaðir með eftirfarandi hætti:
<dl compact>
<dt><a name="">a.</dt><dd>fimm í samráði við samstarfshóp íslenskra mannúðarsamtaka í alþjóðlegu hjálparstarfi og þróunarsamvinnu,</dd>
<dt><a name="">b.</dt><dd>tveir í samráði við samstarfsnefnd háskólastigsins,</dd>
<dt><a name="">c.</dt><dd>tveir í samráði við aðila vinnumarkaðarins.</dd></dl>
<a name="">&nbsp;&nbsp;&nbsp;&nbsp;&nbsp;Samstarfsráðið skal sinna ráðgefandi hlutverki við stefnumarkandi ákvarðanatöku, m.a. um áætlun um alþjóðlega þróunarsamvinnu, sbr. 3. gr., framlög til þróunarsamvinnu og skiptingu þeirra milli marghliða og tvíhliða samvinnu, forgangsröðun í þróunarsamvinnu, þ.m.t. um þátttöku Íslands í starfi fjölþjóðastofnana, og um val á samstarfslöndum.<br>
<a name="">&nbsp;&nbsp;&nbsp;&nbsp;&nbsp;Samstarfsráðið kemur saman til fundar að lágmarki tvisvar ár hvert.<br>
<a name="">&nbsp;&nbsp;&nbsp;&nbsp;&nbsp;Ráðherra getur kveðið nánar á um hlutverk samstarfsráðsins í reglugerð.<br>
<br><a name=""><center>5. gr.</center><center><em>Marghliða þróunarsamvinna.</em></center>
<a name="">&nbsp;&nbsp;&nbsp;&nbsp;&nbsp;Utanríkisráðuneytið annast marghliða þróunarsamvinnu Íslands, í samstarfi við alþjóðlegar stofnanir og innlend og alþjóðleg félagasamtök eftir því sem við á, samkvæmt áætlun stjórnvalda um alþjóðlega þróunarsamvinnu, sbr. 3. gr.<br>
<br><a name=""><center>6. gr.</center><center><em>Þróunarsamvinnustofnun Íslands.</em></center>
<a name="">&nbsp;&nbsp;&nbsp;&nbsp;&nbsp;Þróunarsamvinnustofnun Íslands er sérstök stofnun sem lýtur yfirstjórn utanríkisráðuneytisins.<br>
<a name="">&nbsp;&nbsp;&nbsp;&nbsp;&nbsp;Þróunarsamvinnustofnun annast tvíhliða þróunarsamvinnu Íslands í umboði ráðherra í samræmi við áætlun stjórnvalda um alþjóðlega þróunarsamvinnu, sbr. 3. gr., og samkvæmt nánari ákvörðun utanríkisráðuneytisins.<br>
<a name="">&nbsp;&nbsp;&nbsp;&nbsp;&nbsp;Ráðherra er heimilt að ákveða að umdæmisskrifstofur Þróunarsamvinnustofnunar skuli reka sem sendiráð og fela umdæmisstjórum stofnunarinnar að gegna tímabundið starfi forstöðumanna þeirra auk umdæmisstjórastarfsins samkvæmt <a href="/altext/stjtnr.html#1971039">lögum nr. 39/1971</a>, um utanríkisþjónustu Íslands, enda taki þeir við beinum fyrirmælum utanríkisráðuneytisins og viðkomandi sendiherra varðandi hefðbundin störf utanríkisþjónustunnar, eftir því sem við á.<br>
<a name="">&nbsp;&nbsp;&nbsp;&nbsp;&nbsp;Ráðherra skipar framkvæmdastjóra Þróunarsamvinnustofnunar og setur honum erindisbréf. Framkvæmdastjóri skal hafa lokið háskólaprófi og búa yfir þekkingu á verksviði stofnunarinnar. Hann skal taka þátt í starfi utanríkisráðuneytisins um alþjóðlega þróunarsamvinnu eftir því sem ráðherra ákveður. Framkvæmdastjóri ber ábyrgð á daglegri framkvæmd og rekstri stofnunarinnar. Hann ræður annað starfsfólk stofnunarinnar.<br>
<a name="">&nbsp;&nbsp;&nbsp;&nbsp;&nbsp;Ráðherra setur í reglugerð nánari reglur um hlutverk Þróunarsamvinnustofnunar Íslands og tengsl hennar við utanríkisráðuneytið, sem og um það hlutverk sem umdæmisskrifstofur stofnunarinnar gegna við framkvæmd þróunarsamvinnu, meðferð utanríkismála og gæslu hagsmuna Íslands.<br>
<br><a name=""><center>7. gr.</center><center><em>Starfsmenn ríkisins við alþjóðlega þróunarsamvinnu.</em></center>
<a name="">&nbsp;&nbsp;&nbsp;&nbsp;&nbsp;Þróunarsamvinnustofnun Íslands er heimilt að ráða starfsmenn til tímabundinna starfa við afmörkuð verkefni í þróunarsamvinnu erlendis, þó ekki lengur en fimm ár í senn. Þróunarsamvinnustofnun getur sagt upp slíkum ráðningarsamningi með þriggja mánaða uppsagnarfresti ef verkefninu er hætt, því lýkur fyrr en ætlað var eða starfsmaðurinn getur ekki sinnt starfi sínu vegna aðstæðna í gistiríkinu.<br>
<a name="">&nbsp;&nbsp;&nbsp;&nbsp;&nbsp;Utanríkisráðuneytinu er heimilt, að höfðu samráði við Þróunarsamvinnustofnun Íslands, að ráða starfsmann Þróunarsamvinnustofnunar tímabundið í starf hjá ráðuneytinu, þó ekki lengur en fimm ár í senn. Telst viðkomandi vera starfsmaður ráðuneytisins og í launalausu leyfi frá Þróunarsamvinnustofnun á meðan hann gegnir starfinu. Við slíka ráðningu er heimilt að víkja frá ákvæðum <a href="/altext/stjt/1996.070.html">7. gr. laga nr. 70/1996</a>. Með sama hætti má veita embættismanni eða fastráðnum starfsmanni ráðuneytisins tímabundið starf hjá Þróunarsamvinnustofnun.<br>
<a name="">&nbsp;&nbsp;&nbsp;&nbsp;&nbsp;Útsendir starfsmenn ríkisins í þróunarsamvinnu erlendis skulu í störfum sínum hafa í heiðri þær þjóðréttarlegu reglur sem Ísland er skuldbundið af og réttaráhrif hafa gagnvart einstaklingum. Þeim er skylt að gæta þagmælsku um atriði er þeir fá vitneskju um í starfi sínu og leynt skulu fara samkvæmt samningum, lögum, fyrirmælum yfirmanna eða eðli máls. Þagnarskyldan helst eftir að látið er af starfi. Þeir mega ekki taka þátt í stjórnmálastarfi eða mótmælum í því landi þar sem þeir starfa.<br>
<br><a name=""><center>8. gr.</center><center><em>Framkvæmd, eftirlit og úttektir.</em></center>
<a name="">&nbsp;&nbsp;&nbsp;&nbsp;&nbsp;Við framkvæmd þróunarsamvinnu skal fylgja viðurkenndum aðferðum, reglum og leiðbeiningum alþjóðasamfélagsins, m.a. þróunarsamvinnunefndar Efnahags- og framfarastofnunarinnar, og þeim kröfum um meðferð og vörslu fjármuna á sviði þróunarsamvinnu sem Ríkisendurskoðun gerir. Framkvæmd áætlunar um alþjóðlega þróunarsamvinnu, sbr. 3. gr., skal háð reglulegu eftirliti og úttektum óháðra aðila.<br>
<br><a name=""><center>9. gr.</center><center><em>Skýrslur utanríkisráðherra og upplýsingagjöf til Alþingis.</em></center>
<a name="">&nbsp;&nbsp;&nbsp;&nbsp;&nbsp;Utanríkisráðherra gefur Alþingi skýrslu annað hvert ár um framkvæmd áætlunar stjórnvalda um alþjóðlega þróunarsamvinnu Íslands, samtímis því sem hann leggur fram tillögu til þingsályktunar skv. 3. gr.<br>
<a name="">&nbsp;&nbsp;&nbsp;&nbsp;&nbsp;Auk þess sem greinir í 1. mgr. upplýsir ráðherra utanríkismálanefnd og fjárlaganefnd reglulega um framkvæmd alþjóðlegrar þróunarsamvinnu.<br>
<br><a name=""><center>10. gr.</center><center><em>Gildistaka og lagaskil.</em></center>
<a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi.<br>
<a name="">&nbsp;&nbsp;&nbsp;&nbsp;&nbsp;Við gildistöku laga þessara falla úr gildi <a href="/altext/stjtnr.html#1981043">lög nr. 43 26. maí 1981</a>, um Þróunarsamvinnustofnun Íslands.<br>
<br><center><b>Ákvæði til bráðabirgða.</b></center><center><b>I.</b></center><a name="">&nbsp;&nbsp;&nbsp;&nbsp;&nbsp;Þeir starfsmenn Þróunarsamvinnustofnunar Íslands sem þegar eru að störfum erlendis skulu eiga rétt á að halda núverandi starfskjörum skv. <a href="/altext/stjtnr.html#1981043?g7">7. gr. laga nr. 43/1981</a> þar til starfstíma þeirra erlendis samkvæmt núgildandi ráðningarsamningum lýkur.<br><br><center><b>II.</b></center><a name="">&nbsp;&nbsp;&nbsp;&nbsp;&nbsp;Þrátt fyrir gildistökuákvæði skal stjórn Þróunarsamvinnustofnunar samkvæmt <a href="/altext/stjtnr.html#1981043">lögum nr. 43 26. maí 1981</a> halda umboði sínu og starfa til 1. nóvember 2008.<br><br><center><em>Samþykkt á Alþingi 11. september 2008.</em></center></html>
