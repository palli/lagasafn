<html><title>2009&nbsp;&nbsp;nr. 35&nbsp;&nbsp;3. apríl/ Lög um náms- og starfsráðgjafa.
 Þingskjal 847, 136. löggjafarþing 422. mál: #A náms- og starfsráðgjafar #  (heildarlög, EES-reglur)</title>
<!-- A_422 M_l C_847 R_9 T_1 V_35_2009 Þ_136 -->
<META DATE="2009-03-30-17-11">
Aðrar útgáfur af skjalinu: <a href="/pdf/thingskjal.php4?lthing=136&amp;lokaskjal=422">PDF</a> <A href="/dba-bin/sendwp.pl?lnr=/text/136/lw/2009035.422">Word Perfect</a>.<br><br> 
<i> Þingskjal 847, 136. löggjafarþing <a HREF="/dba-bin/ferill.pl?ltg=136&mnr=422">422. mál</a>: náms- og starfsráðgjafar (heildarlög, EES-reglur).</i><br><em>Lög nr. 35 3. apríl 2009.</em><hr><br><center><strong><font size="+2">Lög um náms- og starfsráðgjafa.</font></strong></center>
<br><a name=""><center>1. gr.</center><center><em>Starfsheitið náms- og starfsráðgjafi.</em></center>
<a name="">&nbsp;&nbsp;&nbsp;&nbsp;&nbsp;Rétt til að kalla sig náms- og starfsráðgjafa og starfa sem slíkur hefur sá einn sem til þess hefur leyfi menntamálaráðherra, sbr. 2. mgr.<br>
<a name="">&nbsp;&nbsp;&nbsp;&nbsp;&nbsp;Leyfi skv. 1. mgr. skal veita umsækjanda sem lokið hefur námi í náms- og starfsráðgjöf frá háskóla sem hlotið hefur viðurkenningu menntamálaráðherra samkvæmt <a href="/altext/stjt/2006.063.html">lögum nr. 63/2006</a>.<br>
<br><a name=""><center>2. gr.</center><center><em>Matsnefnd.</em></center>
<a name="">&nbsp;&nbsp;&nbsp;&nbsp;&nbsp;Leiki vafi á hvort umsækjandi um leyfi til þess að nota starfsheitið náms- og starfsráðgjafi fullnægi þeim skilyrðum sem kveðið er á um í lögum þessum skal leita umsagnar matsnefndar sem menntamálaráðherra skipar til fjögurra ára í senn.<br>
<a name="">&nbsp;&nbsp;&nbsp;&nbsp;&nbsp;Matsnefnd skal skipuð þremur fulltrúum, einum frá félagi náms- og starfsráðgjafa, einum tilnefndum af samstarfsnefnd um háskólastigið og einum án tilnefningar og skal hann vera formaður nefndarinnar. Jafnmarga varamenn skal skipa á sama hátt.<br>
<a name="">&nbsp;&nbsp;&nbsp;&nbsp;&nbsp;Nánar skal kveðið á um starfshætti matsnefndar í reglugerð.<br>
<br><a name=""><center>3. gr.</center><center><em>Réttindi sem aflað er í ríki innan EES eða í aðildarríki EFTA.</em></center>
<a name="">&nbsp;&nbsp;&nbsp;&nbsp;&nbsp;Menntamálaráðherra skal staðfesta leyfi til að nota starfsheitið náms- og starfsráðgjafi samkvæmt umsókn ríkisborgara frá ríki innan Evrópska efnahagssvæðisins eða Færeyjum ef viðkomandi leggur fram vottorð um viðurkennd réttindi í ríki innan svæðisins eða Færeyjum í samræmi við skilyrði tilskipunar 89/48/EBE, sbr. <a href="/altext/stjt/1993.083.html">lög nr. 83/1993</a>, um viðurkenningu á menntun og prófskírteinum, með áorðnum breytingum.<br>
<a name="">&nbsp;&nbsp;&nbsp;&nbsp;&nbsp;Samkvæmt umsókn frá ríkisborgara aðildarríkis stofnsamnings Fríverslunarsamtaka Evrópu skal ráðherra staðfesta leyfi til að nota starfsheitið náms- og starfsráðgjafi með sömu skilyrðum og tilgreind eru í 1. mgr., enda leggi viðkomandi fram vottorð um viðurkennd réttindi í aðildarríki samtakanna.<br>
<br><a name=""><center>4. gr.</center><center><em>Leyfisveiting.</em></center>
<a name="">&nbsp;&nbsp;&nbsp;&nbsp;&nbsp;Menntamálaráðherra er heimilt að veita þeim sem eru í starfi þegar lög þessi öðlast gildi leyfi það sem um ræðir í 1. mgr. 1. gr. enda þótt þeir uppfylli ekki skilyrði 2. mgr. 1. gr. Áður en leyfi er veitt skal leita umsagnar matsnefndar.<br>
<br><a name=""><center>5. gr.</center><center><em>Þagnarskylda.</em></center>
<a name="">&nbsp;&nbsp;&nbsp;&nbsp;&nbsp;Náms- og starfsráðgjafa er skylt að gæta þagmælsku um atriði sem hann fær vitneskju um í starfi sínu og leynt skulu fara samkvæmt lögum eða eðli málsins. Þagnarskyldan helst þótt viðkomandi láti af starfi.<br>
<br><a name=""><center>6. gr.</center><center><em>Skyldur náms- og starfsráðgjafa.</em></center>
<a name="">&nbsp;&nbsp;&nbsp;&nbsp;&nbsp;Náms- og starfsráðgjafa ber að þekkja skyldur sínar samkvæmt lögum, viðhalda þekkingu sinni og tileinka sér nýjungar er varða fagið.<br>
<a name="">&nbsp;&nbsp;&nbsp;&nbsp;&nbsp;Náms- og starfsráðgjafar bera ábyrgð á þeirri ráðgjöf sem þeir veita.<br>
<br><a name=""><center>7. gr.</center><center><em>Reglugerðarheimild.</em></center>
<a name="">&nbsp;&nbsp;&nbsp;&nbsp;&nbsp;Ráðherra getur sett nánari ákvæði í reglugerð um framkvæmd laga þessara, m.a. reglur um skilyrði fyrir veitingu leyfis og hvernig staðið er að veitingu og afturköllun leyfis.<br>
<br><a name=""><center>8. gr.</center><center><em>Gildistaka.</em></center>
<a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi.<br>
<br><a name=""><center>9. gr.</center><center><em>Breytingar á öðrum lögum.</em></center>
<a name="">&nbsp;&nbsp;&nbsp;&nbsp;&nbsp;Við gildistöku laga þessara verða eftirfarandi breytingar á öðrum lögum:
<dl compact>
<dt><a name="">1.</dt><dd><i><a href="/altext/stjt/2008.091.html">Lög um grunnskóla, nr. 91/2008</a>:</i></dd><dl compact>
<dt><a name="">a.</dt><dd>2. mgr. 11. gr. orðast svo:</dd><br><a name="">&nbsp;&nbsp;&nbsp;&nbsp;&nbsp;Um skilyrði þess að hljóta ráðningu sem skólastjóri, kennari eða náms- og starfsráðgjafi í grunnskóla fer samkvæmt gildandi lögum þar um.<br>
<dt><a name="">b.</dt><dd>3. mgr. 13. gr. orðast svo:</dd><br><a name="">&nbsp;&nbsp;&nbsp;&nbsp;&nbsp;Nemendur eiga rétt á að njóta náms- og starfsráðgjafar í grunnskóla af aðilum sem uppfylla skilyrði laga um náms- og starfsráðgjafa.</dl>
<dt><a name="">2.</dt><dd><i><a href="/altext/stjt/2008.092.html">Lög um framhaldsskóla, nr. 92/2008</a>:</i></dd><dl compact>
<dt><a name="">a.</dt><dd>3. mgr. 8. gr. orðast svo:</dd><br><a name="">&nbsp;&nbsp;&nbsp;&nbsp;&nbsp;Um skilyrði þess að vera ráðinn skólameistari, kennari eða náms- og starfsráðgjafi við framhaldsskóla fer eftir ákvæðum gildandi laga um menntun og ráðningu kennara og skólastjórnenda við leikskóla, grunnskóla og framhaldsskóla og laga um náms- og starfsráðgjafa.<br>
<dt><a name="">b.</dt><dd>Orðin náms- og starfsráðgjafa í 1. málsl. 5. mgr. 8. gr. falla brott.</dd>
<dt><a name="">c.</dt><dd>1. mgr. 37. gr. orðast svo:</dd><br><a name="">&nbsp;&nbsp;&nbsp;&nbsp;&nbsp;Nemendur eiga rétt á að njóta náms- og starfsráðgjafar í framhaldsskóla af aðilum sem uppfylla skilyrði laga um náms- og starfsráðgjafa.</dl></dl>
<br><center><em>Samþykkt á Alþingi 30. mars 2009.</em></center></html>
