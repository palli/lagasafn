<html><title>2010&nbsp;&nbsp;nr. 24&nbsp;&nbsp;30. mars/ Lög um greiðsluuppgjör á opinberum gjöldum lögaðila  og einstaklinga í atvinnurekstri.
 Þingskjal 889, 138. löggjafarþing 446. mál: #A greiðsluuppgjör á opinberum gjöldum lögaðila og einstaklinga í atvinnurekstri #  (skuldbreyting)</title>
<!-- A_446 M_l C_889 R_9 T_1 V_24_2010 Þ_138 -->
<META DATE="2010-03-25-18-24">
Aðrar útgáfur af skjalinu: <a href="/pdf/thingskjal.php4?lthing=138&amp;lokaskjal=446">PDF</a> <A href="/dba-bin/sendwp.pl?lnr=/text/138/lw/2010024.446">Word Perfect</a>.<br><br> 
<i> Þingskjal 889, 138. löggjafarþing <a HREF="/dba-bin/ferill.pl?ltg=138&mnr=446">446. mál</a>: greiðsluuppgjör á opinberum gjöldum lögaðila og einstaklinga í atvinnurekstri (skuldbreyting).</i><br><em>Lög nr. 24 30. mars 2010.</em><hr><br><center><strong><font size="+2">Lög um greiðsluuppgjör á opinberum gjöldum lögaðila  og einstaklinga í atvinnurekstri.</font></strong></center>
<br><a name=""><center>1. gr.</center><center><em>Umsókn um greiðsluuppgjör.</em></center>
<a name="">&nbsp;&nbsp;&nbsp;&nbsp;&nbsp;Lögaðilar og einstaklingar í atvinnurekstri sem eru í vanskilum með virðisaukaskatt, staðgreiðslu opinberra gjalda, tryggingagjald og þing- og sveitarsjóðsgjöld sem hafa gjaldfallið fyrir 1. janúar 2010 geta sótt um frest til greiðsluuppgjörs á þeim vanskilum til 1. júlí 2011.<br>
<a name="">&nbsp;&nbsp;&nbsp;&nbsp;&nbsp;Umsókn skal beint til tollstjóra óháð lögheimili umsækjanda. Tollstjóra er heimilt að samþykkja umsókn að uppfylltum ákveðnum skilyrðum, sbr. 2. gr.<br>
<br><a name=""><center>2. gr.</center><center><em>Skilyrði greiðsluuppgjörs.</em></center>
<a name="">&nbsp;&nbsp;&nbsp;&nbsp;&nbsp;Skilyrði fyrir fresti til greiðsluuppgjörs skv. 1. gr. eru eftirfarandi:
<dl compact>
<dt><a name="">1.</dt><dd>Umsækjandi skal vera í skilum með aðra skatta og gjöld en þau sem tilgreind eru í 1. mgr. 1. gr. þegar umsókn er lögð fram.</dd>
<dt><a name="">2.</dt><dd>Umsækjandi skal vera í skilum með alla skatta og gjöld sem gjaldfalla frá 1. janúar 2010 til og með 30. júní 2011.</dd>
<dt><a name="">3.</dt><dd>Umsækjandi skal lýsa því yfir að hann muni skila inn skilagreinum og framtölum til að tryggja rétta álagningu gjalda.</dd>
<dt><a name="">4.</dt><dd>Umsækjandi skal við umsókn um greiðsluuppgjör skv. 1. gr. viðurkenna greiðsluskyldu vegna þeirra krafna sem frests njóta.</dd></dl>
<br><a name=""><center>3. gr.</center><center><em>Réttaráhrif greiðsluuppgjörs.</em></center>
<a name="">&nbsp;&nbsp;&nbsp;&nbsp;&nbsp;Dráttarvextir eru ekki lagðir á kröfur sem njóta frests til greiðsluuppgjörs á tímabilinu 1. janúar 2010 til og með 30. júní 2011. Innheimtumaður ríkissjóðs skal skuldajafna inneignum sem myndast vegna krafna, sem hefur verið frestað skv. 1. gr., upp í þær kröfur.<br>
<a name="">&nbsp;&nbsp;&nbsp;&nbsp;&nbsp;Séu fullnustugerðir hafnar vegna krafna sem njóta frests til greiðsluuppgjörs skv. 1. gr. skal innheimtumaður ríkissjóðs fresta þeim eða afturkalla þær eftir atvikum.<br>
<br><a name=""><center>4. gr.</center><center><em>Ógilding greiðsluuppgjörs.</em></center>
<a name="">&nbsp;&nbsp;&nbsp;&nbsp;&nbsp;Standi aðili sem nýtur frests til greiðsluuppgjörs skv. 1. gr. ekki í skilum með greiðslu skatta og opinberra gjalda sem falla í gjalddaga eftir 1. janúar 2010 fellur frestur til greiðsluuppgjörs niður og dráttarvextir reiknast á vanskil eins og frestur til greiðsluuppgjörs hefði ekki verið veittur.<br>
<a name="">&nbsp;&nbsp;&nbsp;&nbsp;&nbsp;Verði bú aðila sem nýtur frests til greiðsluuppgjörs skv. 1. gr. tekið til gjaldþrotaskipta á tímabili frestsins fellur heimild til greiðsluuppgjörs niður og dráttarvextir leggjast á vanskil eins og heimild hefði ekki verið veitt.<br>
<br><a name=""><center>5. gr.</center><center><em>Umsókn um skuldbreytingu.</em></center>
<a name="">&nbsp;&nbsp;&nbsp;&nbsp;&nbsp;Hafi umsækjandi um greiðsluuppgjör haldið skilyrði 2. gr. fram til 1. júlí 2011 er tollstjóra heimilt að samþykkja útgáfu skuldabréfs til greiðslu þeirra skatta og gjalda sem voru í fresti til greiðsluuppgjörs skv. 1. gr.<br>
<a name="">&nbsp;&nbsp;&nbsp;&nbsp;&nbsp;Skuldabréfið skal vera til fimm ára með jöfnum mánaðarlegum afborgunum og með fyrstu greiðslu 1. október 2011. Skuldabréfið skal vera verðtryggt miðað við vísitölu neysluverðs 1. júlí 2011, en án vaxta.<br>
<a name="">&nbsp;&nbsp;&nbsp;&nbsp;&nbsp;Hafi umsækjandi greiðsluuppgjörs ekki fengið álagningar byggðar á áætlunum leiðréttar fyrir 1. júlí 2011 er ekki heimilt að samþykkja útgáfu skuldabréfs skv. 1. mgr. og dráttarvextir leggjast á vanskil eins og heimild til greiðsluuppgjörs hefði ekki verið veitt.<br>
<br><a name=""><center>6. gr.</center><a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi og falla úr gildi 31. desember 2011.<br>
<br><center><em>Samþykkt á Alþingi 25. mars 2010.</em></center></html>
