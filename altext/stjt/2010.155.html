<html><title>2010&nbsp;&nbsp;nr. 155&nbsp;&nbsp;27. desember/ Lög um sérstakan skatt á fjármálafyrirtæki.
 Þingskjal 660, 139. löggjafarþing 196. mál: #A sérstakur skattur á fjármálafyrirtæki #  (heildarlög)</title>
<!-- A_196 M_l C_660 R_9 T_1 V_155_2010 Þ_139 -->
<META DATE="2010-12-18-15-33">
Aðrar útgáfur af skjalinu: <a href="/pdf/thingskjal.php4?lthing=139&amp;lokaskjal=196">PDF</a> <A href="/dba-bin/sendwp.pl?lnr=/text/139/lw/2010155.196">Word Perfect</a>.<br><br> 
<i> Þingskjal 660, 139. löggjafarþing <a HREF="/dba-bin/ferill.pl?ltg=139&mnr=196">196. mál</a>: sérstakur skattur á fjármálafyrirtæki (heildarlög).</i><br><em>Lög nr. 155 27. desember 2010.</em><hr><br><center><strong><font size="+2">Lög um sérstakan skatt á fjármálafyrirtæki.</font></strong></center>
</head><br><a name=""><center>1. gr.</center><center><em>Markmið.</em></center>
<a name="">&nbsp;&nbsp;&nbsp;&nbsp;&nbsp;Markmið þessara laga er tvíþætt, annars vegar að afla ríkinu tekna til að mæta þeim mikla kostnaði sem fallið hefur á ríkissjóð vegna hruns íslenska fjármálakerfisins, hins vegar að draga úr áhættusækni fjármálafyrirtækja með því að leggja sérstakan skatt á skuldir þeirra vegna þeirrar kerfisáhættu með tilheyrandi kostnaði sem áhættusöm starfsemi þeirra getur haft í för með sér fyrir þjóðarbúið.<br>
<br><a name=""><center>2. gr.</center><center><em>Skattskyldir aðilar.</em></center>
<a name="">&nbsp;&nbsp;&nbsp;&nbsp;&nbsp;Skylda til að greiða sérstakan skatt, eins og nánar er kveðið á um í lögum þessum, hvílir á fjármálafyrirtækjum, sem hafa fengið starfsleyfi sem viðskiptabanki, sparisjóður eða lánafyrirtæki, og öðrum aðilum sem hafa fengið leyfi til að taka við innlánum. Skattskylda þessi tekur einnig til útibúa erlendra fjármálafyrirtækja sem taka við innlánum eða hafa sambærilegar starfsheimildir og viðskiptabanki, sparisjóður eða lánafyrirtæki.<br>
<a name="">&nbsp;&nbsp;&nbsp;&nbsp;&nbsp;Undanþegnir skattálagningu samkvæmt lögum þessum eru:
<ol type="a"><li value="1">fyrirtæki sem eru stofnuð samkvæmt sérstökum lögum til að vera eign opinberra aðila að öllu leyti nema annars sé getið í þeim lögum,</li><li>aðili skv. 1. mgr. sem sætir slitameðferð, sbr. <a href="/altext/stjt/2002.161.html">101. gr. laga nr. 161/2002</a>, um fjármálafyrirtæki.</li></ol><br>
<br><a name=""><center>3. gr.</center><center><em>Skattstofn.</em></center>
<a name="">&nbsp;&nbsp;&nbsp;&nbsp;&nbsp;Stofn til sérstaks skatts á fjármálafyrirtæki er heildarskuldir skattskylds aðila skv. 2. gr. í lok tekjuárs.<br>
<a name="">&nbsp;&nbsp;&nbsp;&nbsp;&nbsp;Heildarskuldir skv. 1. mgr. eru skuldir, sbr. <a href="/altext/stjtnr.html#2003090?g75">75. gr. laga nr. 90/2003</a>, um tekjuskatt, eins og þær eru tilgreindar á skattframtali fjármálafyrirtækja samkvæmt þeim lögum.<br>
<a name="">&nbsp;&nbsp;&nbsp;&nbsp;&nbsp;Óheimilt er að fella saman eignir og skuldir innan einstakra liða eða flokka við útreikning á skattstofni.<br>
<br><a name=""><center>4. gr.</center><center><em>Gjaldhlutfall.</em></center>
<a name="">&nbsp;&nbsp;&nbsp;&nbsp;&nbsp;Gjaldhlutfall sérstaks skatts á fjármálafyrirtæki er 0,041%.<br>
<br><a name=""><center>5. gr.</center><center><em>Álagning, eftirlit, kærur, innheimta og viðurlög.</em></center>
<a name="">&nbsp;&nbsp;&nbsp;&nbsp;&nbsp;Að öðru leyti en greinir í þessum lögum fer um álagningu, eftirlit, kærur og innheimtu skatts samkvæmt ákvæðum <a href="/altext/stjtnr.html#2003090">laga nr. 90/2003</a>, um tekjuskatt, sbr. IX.–XIV. kafla þeirra laga. Varðandi viðurlög er sérstaklega vísað til XII. kafla laganna.<br>
<br><a name=""><center>6. gr.</center><center><em>Álagður skattur.</em></center>
<a name="">&nbsp;&nbsp;&nbsp;&nbsp;&nbsp;Skattur samkvæmt lögum þessum telst ekki rekstrarkostnaður skv. <a href="/altext/stjtnr.html#2003090?g31">31. gr. laga nr. 90/2003</a>, um tekjuskatt.<br>
<br><a name=""><center>7. gr.</center><center><em>Reglugerðarheimild.</em></center>
<a name="">&nbsp;&nbsp;&nbsp;&nbsp;&nbsp;Fjármálaráðherra er heimilt að mæla nánar fyrir um framkvæmd laga þessara í reglugerð.<br>
<br><a name=""><center>8. gr.</center><center><em>Gildistaka.</em></center>
<a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi og koma til framkvæmda við álagningu opinberra gjalda 2011 vegna tekjuársins 2010 og skulda í lok þess árs. Lög þessi skulu koma til endurskoðunar innan eins árs frá gildistöku þeirra.<br>
<br><center><em>Samþykkt á Alþingi 18. desember 2010.</em></center></html>
