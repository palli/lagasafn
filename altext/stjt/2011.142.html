<html><title>2011&nbsp;&nbsp;nr. 142&nbsp;&nbsp;28. september/ Lög um Landsbókasafn Íslands – Háskólabókasafn.
 Þingskjal 1943, 139. löggjafarþing 760. mál: #A Landsbókasafn -- Háskólabókasafn #  (heildarlög)</title>
<!-- A_760 M_l C_1943 R_9 T_1 V_142_2011 Þ_139 -->
<META DATE="2011-09-16-23-29">
Aðrar útgáfur af skjalinu: <a href="/pdf/thingskjal.php4?lthing=139&amp;lokaskjal=760">PDF</a> <A href="/dba-bin/sendwp.pl?lnr=/text/139/lw/2011142.760">Word Perfect</a>.<br><br> 
<i> Þingskjal 1943, 139. löggjafarþing <a HREF="/dba-bin/ferill.pl?ltg=139&mnr=760">760. mál</a>: Landsbókasafn -- Háskólabókasafn (heildarlög).</i><br><em>Lög nr. 142 28. september 2011.</em><hr><br><center><strong><font size="+2">Lög um Landsbókasafn Íslands – Háskólabókasafn.</font></strong></center>
</head><br><a name=""><center>1. gr.</center><center><em>Tilgangur og hlutverk.</em></center>
<a name="">&nbsp;&nbsp;&nbsp;&nbsp;&nbsp;Landsbókasafn Íslands – Háskólabókasafn er þjóðbókasafn og bókasafn Háskóla Íslands. Safnið er rannsóknarbókasafn og þekkingarveita fyrir alla landsmenn. Safnið sinnir virkri og fjölþættri upplýsingaþjónustu á sviði vísinda og fræða, stjórnsýslu og atvinnulífs og lista- og menningarmála.<br>
<a name="">&nbsp;&nbsp;&nbsp;&nbsp;&nbsp;Safnið er háskólastofnun með sjálfstæðan fjárhag og heyrir undir mennta- og menningarmálaráðherra.<br>
<br><a name=""><center>2. gr.</center><center><em>Stjórn.</em></center>
<a name="">&nbsp;&nbsp;&nbsp;&nbsp;&nbsp;Ráðherra skipar sjö menn í stjórn Landsbókasafns Íslands – Háskólabókasafns til fjögurra ára í senn. Skulu tveir tilnefndir af háskólaráði Háskóla Íslands, einn af samstarfsnefnd háskólastigsins, einn af vísindanefnd Vísinda- og tækniráðs, einn af Upplýsingu, félagi bókasafns- og upplýsingafræða, einn af starfsfólki Landsbókasafns Íslands – Háskólabókasafns og einn er skipaður án tilnefningar. Varamenn skulu skipaðir með sama hætti. Ekki er heimilt að skipa sama mann aðalmann í stjórn safnsins lengur en tvö samfelld starfstímabil.<br>
<a name="">&nbsp;&nbsp;&nbsp;&nbsp;&nbsp;Ráðherra skipar formann og varaformann úr hópi stjórnarmanna.<br>
<a name="">&nbsp;&nbsp;&nbsp;&nbsp;&nbsp;Stjórn safnsins er forstöðumanni þess, landsbókaverði, til ráðgjafar um stefnu safnsins og önnur málefni sem varða starfsemi þess. Stjórnin veitir landsbókaverði umsagnir um árlegar starfs- og fjárhagsáætlanir og skipulag safnsins.<br>
<a name="">&nbsp;&nbsp;&nbsp;&nbsp;&nbsp;Landsbókavörður situr fundi stjórnar með málfrelsi og tillögurétt.<br>
<br><a name=""><center>3. gr.</center><center><em>Landsbókavörður.</em></center>
<a name="">&nbsp;&nbsp;&nbsp;&nbsp;&nbsp;Ráðherra skipar landsbókavörð til fimm ára í senn, að fenginni umsögn stjórnar safnsins. Skal landsbókavörður hafa háskólamenntun og staðgóða þekkingu á starfssviði safnsins.<br>
<a name="">&nbsp;&nbsp;&nbsp;&nbsp;&nbsp;Landsbókavörður ákveður skipulag safnsins að fenginni umsögn stjórnar og annast daglega stjórnun á starfsemi og rekstri þess. Hann ræður starfsmenn og er í fyrirsvari fyrir safnið. Hann ber ábyrgð á rekstri safnsins og að starfsemi þess sé í samræmi við lög og stjórnvaldsfyrirmæli.<br>
<br><a name=""><center>4. gr.</center><center><em>Verkefni.</em></center>
<a name="">&nbsp;&nbsp;&nbsp;&nbsp;&nbsp;Hlutverk sitt rækir Landsbókasafn Íslands – Háskólabókasafn einkum með því:
<ol type="a"><li value="1">að annast alhliða upplýsinga- og þekkingarmiðlun til almennings, fræðimanna og annarrar vísinda- og fræðslustarfsemi í landinu með leiðsögn og aðgengi að upplýsingalindum í hvaða formi sem er,</li><li>að sinna þörfum kennslu og rannsóknarstarfsemi í Háskóla Íslands, öðrum háskólum landsins og vísinda- og fræðslustarfsemi í landinu með fjölþættri upplýsinga- og þekkingarmiðlun,</li><li>að efla aðgang að erlendum gögnum í þágu vísinda og fræða, stjórnsýslu og atvinnulífs, meðal annars með því að annast framkvæmd samninga um landsaðgang að rafrænum gagnasöfnum og tímaritum í samráði við helstu hagsmunaaðila,</li><li>að varðveita handritasöfn þau og einkaskjalasöfn sem stofnað hefur verið til og vinna að frekari söfnun og rannsóknum á íslenskum handritum og einkaskjölum og samsvarandi efni á nýrri miðlum,</li><li>að þaulsafna íslenskum gögnum, m.a. með viðtöku skylduskila samkvæmt lögum, svo og að afla erlendra gagna er varða íslensk málefni, skrá þau, veita aðgang að þeim og varðveita til framtíðar,</li><li>að vinna að rannsóknum og veita aðstoð við rannsóknir á sviði bókfræði, bóksögu og bókasafns- og upplýsingafræði og veita upplýsingar um íslenska útgáfustarfsemi,</li><li>að stuðla að samstarfi, samræmingu og þróun starfshátta bókasafna og veita þeim faglega ráðgjöf,</li><li>að sinna öðrum þeim verkefnum sem tengjast starfsemi safnsins samkvæmt nánari ákvörðun landsbókavarðar í samráði við stjórn.</li></ol><br>
<br><a name=""><center>5. gr.</center><center><em>Samstarf við Háskóla Íslands og aðra háskóla.</em></center>
<a name="">&nbsp;&nbsp;&nbsp;&nbsp;&nbsp;Samstarf Landsbókasafns Íslands – Háskólabókasafns og Háskóla Íslands skal byggjast á sérstökum samstarfs- og þjónustusamningi.<br>
<a name="">&nbsp;&nbsp;&nbsp;&nbsp;&nbsp;Safninu er heimilt að veita öðrum háskólum landsins þjónustu eftir því sem nánar er ákveðið í gagnkvæmum þjónustusamningum við einstaka háskóla.<br>
<br><a name=""><center>6. gr.</center><center><em>Fjárhagsmálefni.</em></center>
<a name="">&nbsp;&nbsp;&nbsp;&nbsp;&nbsp;Kostnaður við rekstur Landsbókasafns Íslands – Háskólabókasafns greiðist úr ríkissjóði. Framlagið er ætlað til lögbundinna verkefna safnsins, sbr. 4. gr. Þá skal hluti af fjárveitingum til Háskóla Íslands renna árlega til safnsins samkvæmt samstarfs- og þjónustusamningi milli safnsins og háskólans, sbr. 5. gr.<br>
<a name="">&nbsp;&nbsp;&nbsp;&nbsp;&nbsp;Safninu er heimilt að gera samninga við stofnanir og aðra aðila um samstarf eða þjónustu.<br>
<br><a name=""><center>7. gr.</center><center><em>Samningar.</em></center>
<a name="">&nbsp;&nbsp;&nbsp;&nbsp;&nbsp;Landsbókaverði er heimilt að fenginni umsögn stjórnar Landsbókasafns Íslands – Háskólabókasafns að gera þjónustusamninga um afmarkaða þætti í starfsemi safnsins.<br>
<a name="">&nbsp;&nbsp;&nbsp;&nbsp;&nbsp;Enn fremur getur safnið með samþykki mennta- og menningarmálaráðuneytis gert samkomulag við aðrar stofnanir um að litið sé á gagnakost þeirra sem hluta af safninu.<br>
<br><a name=""><center>8. gr.</center><center><em>Gjaldtökuheimildir.</em></center>
<a name="">&nbsp;&nbsp;&nbsp;&nbsp;&nbsp;Landsbókasafni Íslands – Háskólabókasafni er heimilt að innheimta gjöld fyrir þjónustu sína, svo sem útgáfu útlánsskírteina, millisafnalán, afritun, fjölföldun, gerð ljósmynda, sérfræðilega heimildaþjónustu og heimildaleit í gagnagrunnum.<br>
<a name="">&nbsp;&nbsp;&nbsp;&nbsp;&nbsp;Umrædd gjöld skulu ekki vera hærri en raunkostnaður safnsins vegna þjónustunnar og er ætlað að standa straum af eftirfarandi kostnaðarþáttum við hana:
<ol type="a"><li value="1">launum starfsfólks sem sinnir þjónustunni,</li><li>sérstökum efniskostnaði vegna þjónustunnar.</li></ol><br>
<a name="">&nbsp;&nbsp;&nbsp;&nbsp;&nbsp;Safninu er heimilt að innheimta dagsektir fyrir afnot safnefnis fram yfir skilafrest, svo og bætur fyrir safnefni sem glatast eða skemmist í meðförum notenda.<br>
<a name="">&nbsp;&nbsp;&nbsp;&nbsp;&nbsp;Landsbókavörður setur gjaldskrá um alla gjaldtöku skv. 1. mgr. og dagsektir og bætur skv. 3. mgr. að fenginni umsögn stjórnar. Gjaldskrá skal birta notendum á aðgengilegan hátt. Samanlagðar dagsektir fyrir afnot safnefnis fram yfir skilafrest mega aldrei vera hærri en 4.000 kr. fyrir hvern lánþega. Bætur fyrir safnefni sem glatast eða skemmist í meðförum notenda skulu að hámarki nema innkaupsverði viðkomandi efnis.<br>
<br><a name=""><center>9. gr.</center><center><em>Grisjun.</em></center>
<a name="">&nbsp;&nbsp;&nbsp;&nbsp;&nbsp;Heimilt er að grisja efniskost safnsins og farga eða ráðstafa til annarra aðila því efni sem safnið telur sig ekki lengur þurfa á að halda. Landsbókavörður setur reglur um slíka grisjun í samráði við stjórn safnsins.<br>
<br><a name=""><center>10. gr.</center><center><em>Reglugerð.</em></center>
<a name="">&nbsp;&nbsp;&nbsp;&nbsp;&nbsp;Ráðherra er heimilt að setja í reglugerð nánari ákvæði um framkvæmd þessara laga.<br>
<br><a name=""><center>11. gr.</center><center><em>Gildistaka.</em></center>
<a name="">&nbsp;&nbsp;&nbsp;&nbsp;&nbsp;Lög þessi öðlast þegar gildi. Jafnframt falla úr gildi <a href="/altext/stjt/1994.071.html">lög nr. 71/1994</a>, um Landsbókasafn Íslands – Háskólabókasafn.<br>
<br><center><b>Ákvæði til bráðabirgða.</b></center><a name="">&nbsp;&nbsp;&nbsp;&nbsp;&nbsp;Lög þessi fela ekki í sér breytingar á stöðu og réttindum starfsmanna Landsbókasafns Íslands – Háskólabókasafns.<br><br><center><em>Samþykkt á Alþingi 16. september 2011.</em></center></html>
